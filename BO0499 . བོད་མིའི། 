བོད་མིའི་འཚེ་མེད་ཞི་བའི་འཐབ་རྩོད།
ཐབས་བྱུས་དང་བྱུང་རབས་ཀྱི་དབྱེ་ཞིབ།
བསྟན་འཛིན་རྡོ་རྗེ།


རབ་བྱེད་༡།

ངོ་སྤྲོད།
བོད་ཀྱི་རང་དབང་ལས་འགུལ་དེས་རྒྱ་ཆེ་མང་ཚོགས་ཀྱི་བློ་ཡུལ་དུ། མཐར་ཐུག་པའི་
སེངྒེ་དང་རི་བོང་གི་འཐབ་རྩོད་ནང་བཞིན་གྱི་གོ་གནས་ཞིག་བཟུང་ཡོད། འཛམ་གླིང་ས་ཡི་
ཡང་ཐོག་ཏུ་རང་གི་གནའ་བོའི་ཕ་ས་སྐྱར་ལེན་བྱེད་ཐབས་ལ་འབད་བཞིན་པའི་བོད་མི་ས་ཡ་
དྲུག་ཅན་གྱི་བོད་རྒྱལ་ཁབ་གཅིག་འདི་ཕྱོགས་གཅིག་དང༌། འཛམ་གླིང་ནང་གི་དྲག་དམག་
གྲངས་འབོར་མང་ཤོས་དང་། དཔལ་འབྱོར་སྟོབས་ཤུགས་ཨང་གཉིས་པ། མི་འབོར་ཆེ་ཤོས་
བཅས་ཀྱི་དེང་རབས་ཀྱི་རྒྱལ་ཁམས་རྒྱ་ནག་དེ་ཕྱོགས་གཞན་དེ་རེད།
དྲག་པོའི་རྩོད་རྙོག་གིས་བཅོམ་པའི་འཛམ་གླིང་འདིའི་ནང་དུ། བོད་མིའི་འཚེ་མེད་ཞི་བའི་
སྒྲིག་ལམ་ལ་བརྟེན་པའི་རང་ཐག་རང་གཅོད་ཀྱི་འཐབ་རྩོད་ལ་སྔགས་བརྗོད་རྒྱུན་རིང་ཐོབ་
ཡོད། འོན་ཀྱང་བོད་ཀྱི་རྒྱལ་ས་ལྷ་སའི་ནང་གི་༢༠༠༨ ཀྱི་སྒེར་ལངས་དེའི་རྗེས་སུ། གཟུར་
གནས་པ་ཚོས་བོད་མིའི་འཐབ་རྩོད་དེ་བཙན་འཛུལ་བའི་ཐད་དུ་དྲག་རྒོལ་གྱི་ངོ་བོར་འགྱུར་
བཞིན་པ་དང་། རང་ལུས་མེར་སྲེག་གི་གྲངས་འབོར་འཕར་བ་དེ་བརྒྱུད་དེ་བོད་མི་ཚོས་རང་
གིས་རང་ལ་འཚེ་བ་སྤེལ་གྱི་ཡོད་པའི་མཐོང་ཚུལ་བཤད་ཡོད། ཕྱི་ལོ་༢༠༠༨ ཀྱི་རྒྱལ་ཡོངས་
སྒེར་ལངས་དེ། མི་རབས་གསར་པས་མི་རབས་རྒན་པའི་ཞི་དུལ་བག་ཡོད་ཀྱི་བསམ་བློ་ཡང་
དག་དོར་བ་ལྟ་བུར། དྲག་སྤྱོད་ཅན་གྱི་བོད་རིགས་གཞོན་སྐྱེས་ཚོས། ༧གོང་ས་མཆོག་གི་
འཚེ་མེད་ཞི་བའི་ལྟ་གྲུབ་དེ་སྤོང་གི་ཡོད་པའི་མཚོན་རྟགས་མངོན་ཚུལ་རྩ་བའི་རྒྱུན་གྱི་བརྒྱུད་
ལམ་ཁག་གིས་སྟོན་ཐབས་བྱས་ཡོད། བརྒྱུད་ལམ་ཁག་གིས་༼བོད་རིགས་ན་གཞོན་ཚོས་
འཚེ་མེད་ཞི་བའི་ལམ་ལ་དྭོགས་སློང་བྱས་ཡོད།༽ དང་། ༼བཙན་བྱོལ་བ་རྣམས་ཀྱིས་༧གོང་
ས་ཏཱ་ལའི་བླ་མའི་འཚེ་མེད་ཞི་བའི་ཐབས་ལམ་ལ་དྲི་བ་བྱེད་ཀྱི་ཡོད།༽ ༼དགེ་འདུན་པས་
ཉེན་རྟོག་པ་དང་འཐབ་པའི་བོད་ནང་གི་འཚེ་བ། ༽ ལྟ་བུ་འཚོར་ཤུགས་སྐྱེན་པའི་འགོ་བརྗོད་
མང་པོ་བཏོན་ཡོད། དེ་ཡང་བོད་མི་ཚོས་འཕྱར་བཞིན་པའི་འཚེ་མེད་ཞི་བའི་གཟུགས་བརྙན་
དེ་དོན་དངོས་སུ་འཇིགས་སྐལ་ཀྱི་ལས་འགུལ་འགེབ་ཐབས་དང༌། འཚེ་བ་ལ་བསྔས་བཅོལ་
པའི་གླེང་གཞི་གསར་པ་ཞིག་འགོ་འཛུགས་ཀྱི་ཡོད་སྐོར། རྒྱ་ནག་གི་སོ་བལྟའི་འཕྲུལ་ཆས་
ཀྱིས་པར་དུ་བསླངས་པའི་ཟིང་འཁྲུག་རིགས་རྒྱལ་སྤྱི་དང་རྒྱལ་ནང་གི་བརྙན་འཕྲིན་བརྒྱད་དེ་
སྐྱར་ཟློས་ཡང་ཟློས་ཀྱིས་རྒྱང་སྲིང་བྱས་པ་རེད།
འདིའི་ཐད་ལ་དྲི་བ་མང་པོ་ཡོང་བཞིན་ཡོད། དཔེར་ན། བོད་མིའི་འཐབ་རྩོད་འདི་དོན་
དངོས་སུ་འཚེ་བ་དང་དྲག་སྤྱོད་ཀྱི་ཕྱོགས་སུ་སྐྱེད་འཕེལ་འགྲོ་བཞིན་ཡོད་དམ། དེས་དོན་
དངོས་སུ་ཐབས་བྱུས་དང་འཐབ་རྩལ་གང་དག་བཀོལ་སྤྱོད་བྱེད་བཞིན་འདུག་གམ། བོད་མིའི་
འཚེ་མེད་ཞི་བའི་འགོག་རྒོལ་དེ་དུས་ནམ་ཞིག་ལ་ཇི་འདྲ་བྱས་ཏེ་བྱུང་བ་རེད་དམ། བོད་མིའི་
འཐབ་རྩོད་དེ་ཇི་ལྟར་སྐྱེད་འཕེལ་བྱུང་ཡོད་དམ། དུས་རབས་ཉི་ཤུའི་མཇུག་དང་ཉེར་གཅིག་
པའི་འགོ་སྟོད་ཀྱི་བོད་མིའི་སྒེར་ལངས་ཆེ་བ་གསུམ་གྱི་ནང་དུ་འཚེ་མེད་ཞི་བའི་འགོག་རྒོལ་
གྱི་ནུས་པ་ག་རེ་བྱུང་ཡོད་དམ། སྒེར་ལངས་རེ་རེའི་ནང་གི་བརྗོད་གཞི་དང་། དགོས་དོན། ཀླན་
ཀ། ཐབས་བྱུས། འཐབ་རྩལ། ལག་ཆ། ཤུགས་རྐྱེན་བཅས་གཙོ་བོ་གང་དང་གང་ཡིན་ནམ།
ལྟ་དང་མ་འོངས་པའི་ལས་འགུལ་གྱི་ཐབས་བྱུས་སྤེལ་ཕྱོགས་དང་། གནས་ཚུལ་ལེགས་པོར་
རྟོགས་པའི་སྒོ་ནས་འཆར་གཞི་འདིང་རྒྱུར། འདས་ཟིན་པའི་འགོག་རྒོལ་གྱི་ལས་འགུལ་ཁག་
ནས་བོད་པའི་ལས་འགུལ་བ་ཚོས་བསླབ་བྱ་གཙོ་བོ་ག་རེ་ལེན་དགོས་སམ། དྲི་བ་འདི་དག་ལ་
ལན་འདེབས་པའི་ཕྱིར་བཅུ་ཕྲག་དྲུག་གི་དུས་ཡུན་རིང་གི་བོད་མིའི་འགོག་རྒོལ་གྱི་འཕེལ་
རིམ་ལ་དཔྱད་པ་བྱེད་དགོས།
ངས་ཆེད་རྩོམ་འདིའི་ནང་དུ་ཐབས་བྱུས་ལྡན་པའི་འཚེ་མེད་ཞི་བའི་རྩོད་རྙོག་གི་མིག་ཤེལ་
བརྒྱུད་དེ། ཆིག་སྟོང་དགུ་བརྒྱ་ལྔ་བཅུ་ནས་ད་ལྟ་བར་གྱི་བོད་མིའི་འཚེ་མེད་ཞི་བའི་འགོག་
རྒོལ་ལས་འགུལ་གྱི་འབྱུང་ཁུངས་དང་། འཕེལ་རིམ་ལ་བགྲོ་གླེང་གིས་དྲི་བ་འདི་དག་ལ་
འཚོལ་ཞིབ་བྱེད་ཀྱི་ཡིན། ཆེད་རྩོམ་འདིས་སྒེར་ལངས་དང་པོ་༡༩༥༦ ནས་༥༩ བར་དང་།
༼དོན་དངོས་སུ་ངོ་རྒོལ་རིམ་ཆར་དུ་༡༩༩༣ བར་མུ་མཐུད་བྱུང་ཡོད་ཀྱང་༽ སྒེར་ལངས་
གཉིས་པ་༡༩༨༧ ནས་༨༩ བར། སྒེར་ལངས་གསུམ་པ་༢༠༠༨ ནང་བྱུང་བ་བཅས་སྒེར་ལངས་
གསུམ་གྱི་བརྒྱུད་རིམ་ནང་དུ་བོད་མིའི་ལས་འགུལ་གྱིས། ཐབས་བྱུས་དང་འཐབ་རྩལ་ཇི་ལྟར་
བཀོལ་སྤྱོད་བྱས་པ་དམིགས་འབེན་དུ་བཟུང་ཡོད། གསལ་ཁ་གཏོད་པའི་ཆེད་དུ་ངས་༧གོང་
ས་མཆོག་གི་བཟང་སྤྱོད་དང་འབྲེལ་བའི་འཚེ་མེད་ཞི་བའི་འབྲེལ་མོལ་དང༌། གཉིས་སྨན་གྱི་
ཐབས་ལམ་དེར་འགྲེལ་བཤད་བྱེད་སྐབས་ཐ་སྙད་༼ ལྟ་གྲུབ་ལྡན་པའི་འཚེ་མེད་ཞི་བ་༽ ཞེས་
དང་། སྒེར་ལངས་སྐབས་ཀྱི་སྐབས་བསྟུན་དང༌། ཐོལ་བྱུང་གི་འཚེ་མེད་ཞི་བའི་ལས་འགུལ་
འགྲེལ་བརྗོད་བྱེད་སྐབས་༼འཚེ་མེད་ཞི་བའི་འགོག་རྒོལ་༽ དང༌། ཡང་ཐབས་བྱུས་དང་སྒྲིག་
འཛུགས་ལྡན་པའི་སྒོ་ནས་ཞི་བའི་མི་མང་གིས་འཚེ་མེད་ཞི་བའི་འགོག་རྒོལ་བེད་སྤྱོད་ཀྱི་
འགྲེལ་བཤད་བྱེད་སྐབས་༼ཐབས་བྱུས་ལྡན་པའི་འཚེ་མེད་ཞི་བའི་འཐབ་རྩོད་༽ བཅས་ཀྱི་ཐ་
སྙད་བེད་སྤྱོད་བྱེད་རྒྱུ་ཡིན།

རབ་བྱེད་༢།

རྒྱུ་ཆའི་ཡིག་ཆ་སྐྱར་ཞིབ།
བོད་མིའི་འཐབ་རྩོད་ཀྱི་ནང་དུ་འཚེ་མེད་ཞི་བའི་འགོག་རྒོལ་གྱི་བྱེད་ལས་སྐོར་གྱི་ཡིག་ཆ་
ཧ་ཅང་ཉུང་ངུ་ཞིག་ལས་རྙེད་ཀྱི་མེད། འགའ་ཞིག་གིས་དོན་གནད་འདི་མི་རིགས་རིག་པའི་
ལམ་ནས་ཉམས་ཞིབ་བྱས་ཡོད་ཀྱང་། སྤྱི་ཚོགས་ཆབ་སྲིད་ཀྱི་ལམ་ནས་བརྟག་དཔྱད་བྱས་པ་
དཀོན་པོ་ཡོད། བོད་དོན་སྐོར་གྱི་ཡིག་ཆ་མང་ཆེ་བས་རྒྱ་ནག་གི་རྒྱལ་ས་པེ་ཅིང་དང་། བཙན་
བྱོལ་བོད་གཞུང་གི་བསྟི་གནས་དྷ་རམ་ས་ལའི་དབར་གྱི་མཐོ་རིམ་དཔོན་རིགས་ཀྱི་ཐག་འཐེན་
ལྟ་བུའི་རྒྱལ་འབྲེལ་ཐབས་བྱུས་ཀྱི་འབྲེལ་བ་དང༌། བོད་ནང་གི་རྒྱ་ནག་གི་སྲིད་བྱུས་ཁག་
དམིགས་འབེན་དུ་བྱས་ཡོད། བོད་མི་ཚོས་སྤེལ་བའི་གཞི་རིམ་མང་ཚོགས་ཀྱི་གནས་ཚད
ཅན་གྱི་འཚེ་མེད་ཞི་བའི་དྲིལ་བསྒྲགས་དང༌་། ལས་འགུལ་སྣ་ཚོགས་པ་དེ་དག་ལ་མཁས་པ་
ཚོས་ཐུགས་སྣང་ཧ་ལམ་སླེབས་མེད།
བོད་ཀྱི་ལས་འགུལ་ནང་དུ་འཚེ་མེད་ཞི་བའི་འཐབ་རྩལ་བེད་སྤྱོད་བྱས་པའི་དཔྱད་བརྗོད་
དཔར་སྐྲུན་བྱུང་བ་ཉུང་ངུའི་ནང་གི་གཅིག་ནི་༢༠༠༢ ནང་རྒྱལ་སྤྱིའི་རང་བཞིན་གྱི་འཚེ་མེད་
ཞི་བས་དཔར་སྐྲུན་བྱས་པའི་སྙན་ཐོ་ཐུང་ངུ་དེ་རེད། འགོ་བརྗོད་དུ་༼བདེན་པ་ནི་ང་ཚོའི་གོ་
མཚོན་གཅིག་པུ་དེ་རེད།༽ ཅེས་པ་དེའི་ནང་དུ་བོད་མི་ཚོས། རང་གི་འཐབ་རྩོད་ཀྱི་ནང་དུ་
འཚེ་མེད་ཞི་བའི་འཐབ་རྩལ་བེད་སྤྱོད་བྱས་པའི་ཐོ་གཞུང་རིང་པོ་ཞིག་འདུག བོད་ཀྱི་ལས་
འགུལ་ནང་དུ་ཞི་བའི་མི་མང་གི་འགོག་རྒོལ་རིགས་བགྲོ་གླེང་བྱས་པའི་བརྩམས་ཆོས་གཞན་
པ་དཔེར་ན། རཱོ་ནཱལཌི། ཤྭརྫ་ཡིས་༡༩༩༥ ལོར་བྲིས་པའི་༼ བོད་མིའི་སྒེར་ལངས་ནང་གི་
སྲིད་དོན་གྱི་ཆོ་ག།ངོ་རྒོལ་གྱི་འཁོར་ལོ།༽ ཞེས་པ་ལྟ་བུ་རེད། འོན་ཀྱང་བརྩམས་ཆོས་འདི་
དག་གིས་བོད་མིའི་འཚེ་མེད་ཞི་བའི་འཐབ་རྩལ་རྣམས། འཚེ་མེད་ཞི་བའི་རྩོད་རྙོག་གི་མིག་
ཤེལ་བརྒྱུད་དེ་མ་ཡིན་པར། མི་རིགས་རིག་པའི་ལྟ་སྟངས་ཀྱི་སྒོ་ནས་གཙོ་ཆེ་བ་དབྱེ་ཞིབ་
བྱས་ཡོད།
མཚུངས་བསྡུར་བྱས་ན། ཀེ་ནིཐ། ཀནོས་ཀྱི་༡༩༩༩ ལོའི་༼གྲང་དམག་གི་དྭ་ཕྲུག༽དང༌།
ཁེརོལ། མེག་གྲནཱ་ཧན་གྱི་༢༠༡༠ ལོའི་༼རྒྱུན་བཅད་པའི་བྱུང་རབས་ཁག༽ མཡི་ཀལ། ཌན་
ཧམ་གྱི་༢༠༠༤ ལོའི་༼སངས་རྒྱས་ཀྱི་དཔའ་རྟུལ།༽ཀེནིཐ། ཀོན་བྷོ་ཡི་དང་། ཇེམས། མོརི་
སོན་གྱི་༢༠༠༢ ལོའི་༼ བོད་ནང་ཨ་རིའི་གསང་བའི་སྒྲིག་འཛུགས་ཀྱི་གསང་བའི་དམག་
འཐབ།༽ ཐོ་མས། ལཡིཌ་ཀྱི་༢༠༠༢ལོའི་༼བོད་ནང་དུ་༽ ཞེས་པ་ཐེ་བའི་བོད་ཀྱི་དྲག་དམག་
ལོ་རྒྱུས་ཀྱི་ཐོག་ལ་མཁས་པའི་དཔྱད་བརྗོད་བྱས་པའི་བརྩམས་ཆོས་མང་བ་འདུག ད་རིང་ཕྱི་
ལོ་༢༠༡༥ ཟླ་༨ པའི་ནང་༼བོད་མིའི་དྲག་འཐབ་འགོག་རྒོལ་༽ གྱི་སྐོར་ལ་གུ་གལ་ནང་དུ་
བཙལ་བས་གྲུབ་འབྲས་གྲངས་༤༩༥༠༠༠ རྙེད་ཐུབ་པ་དང་། ༼བོད་མིའི་འཚེ་མེད་ཞི་བའི་
འགོག་རྒོལ་༽གྱི་སྐོར་ལ་གྲུབ་འབྲས་གྲངས་༡༥༠༠༠༠ གསུམ་ཆ་གཅིག་ཙམ་མ་གཏོགས་
རྙེད་སོན་ཡོང་གི་མི་འདུག བོད་ཀྱི་སྟེང་དུ་དྲག་སྤྱོད་བསྣན་ན་ཧ་ལས་པའི་གྲུབ་འབྲས་གྲངས་
༩༩༦༠༠༠ དང༌། བོད་ཀྱི་སྟེང་དུ་འཚེ་མེད་ཞི་བ་བསྣན་ན་གྲུབ་འབྲས་གྲངས་༢༦༤༠༠༠ ལས་
རྙེད་སོན་ཡོང་གི་མི་འདུག
གོ་མཚོན་ལྡན་པ་དང་གོ་མཚོན་མེད་པའི་འགོག་རྒོལ་ཐོག་གི་བརྩམས་ཆོས་གཉིས་
དབར་གྱི་མང་ཉུང་ཆ་སྙོམས་མེད་པའི་རྒྱུ་མཚན་གཅིག་ནི། བོད་མི་ཚོས་འགོག་རྒོལ་ལ་སྲོལ་
རྒྱུན་གྱི་ལམ་ནས་འགྲེལ་བཤད་བྱེད་སྐབས་ཟིན་མཚམས་མཐོ་བོ་བཟུང་པས་ཡིན་སྲིད། ས་
གནས་གང་དུ་སྐུ་ལུས་མེར་སྲེག་ལྟ་བུའི་ལས་འགུལ་དེ་རྒྱུན་ལྡན་འགོག་རྒོལ་གྱི་ཆ་ཤས་ཞིག་
ཏུ་འགྱུར་སོང་ན། མངོན་གསལ་ཆེར་མེད་པའི་འགོག་རྒོལ་གྱི་འཐབ་རྩལ། དཔེར་ན། རང་
མགོ་རང་ཐོན་དང་། ཕན་ཚུན་རོགས་སྐྱོར་རམ། ཡང་ན། མཐུན་ལམ་མི་བྱེད་པ། ཞི་བའི་མི་
མང་ནས་བཀའ་བརྩི་དྭང་ལེན་མི་ཞུ་བ་བཅས་ཀྱིས་སྐད་གྲགས་ཆེན་པོ་བཟོ་ཡི་མེད། བོད་མི་
ཚོའི་ནང་དུ་འགོག་རྒོལ་ཞིག་ཡིན་ན། མངོན་པར་མི་གསལ་བའི་ལས་ཞིག་མ་ཡིན་པར།
མངོན་པར་གསལ་བའི་ལས་ཞིག་ཡིན་དགོས་པའི་ཡིད་ཆེས་ཞིག་ཅང་མི་སྨྲ་བའི་ཚུལ་དུ་ཡོད།
མངོན་པར་མི་གསལ་བའི་ལས་མང་པོ། དཔེར་ན། མཐོ་རིམ་དབང་འཛིན་པ་ལ་མཐུན་ལམ་མི་
བྱེད་པ་དང་། རྒྱ་མིར་དབང་བའི་ཚོང་ཁང་ཁག་ནས་དངོས་ཆས་མི་ཉོ་བ། གཞུང་གིས་འཛིན་
སྐྱོང་བྱེད་པའི་སློབ་གྲྭར་མི་འཛུལ་བ། སྤྱི་ཚོགས་ཀྱི་སྒྲིག་འཛུགས་ཁག་ངོས་ལེན་མི་བྱེད་པ།
བཅས་ནི་འགོག་རྒོལ་ཞིག་ཡིན་པར་བརྩི་མཁན་དཀོན་པོ་ཡོད་ལ། དེ་དག་ལ་དོ་སྣང་དང་ཡིག་
ཐོག་ཏུ་མ་འཁོད་བའི་གནས་ཚུལ་ཡང་ཡང་ཡོང་གི་ཡོད། བོད་མིའི་བསམ་བློའི་ནང་དུ་ངོ་རྒོལ་
རྔམ་སྟོན་དང་། གོམ་བགྲོད་དང་བྱ་ར། སྐད་འབོད་ངོ་རྒོལ་བྱེད་རྒྱུ། རྒྱལ་དར་གནམ་ལ་འཕྱར་
རྒྱུའི་མཚོན་མངོན་གསལ་ལྡན་ལ་བྱ་འགུལ་ཡིན་པའི་མངོན་པར་གསལ་བའི་ལས་ཀྱི་རིགས་
དེ་ཁོ་ན་འགོག་རྒོལ་ལས་འགུལ་ལ་རྩི་རྒྱུ་དང་ཐོ་འགོད་བྱེད་རྒྱུར་འོས་འཚམས་ཡིན་པ་
བསམ་གྱི་ཡོད། འཚེ་མེད་ཞི་བའི་འགོག་རྒོལ་ལ་གུ་དོག་པའི་འཛིན་སྟངས་འདི་བོད་ནང་གི་ཞི་
བའི་མི་མང་གི་འགོག་རྒོལ་ཆ་ཚང་བ་ཡིག་ཐོག་འགོད་རྒྱུར་འགོག་རྐྱེན་ཆེ་ཤོས་ཞིག་བྱུང་
ཡོད།
སྤྱིར་བཏང་མི་ལ་དམག་འཐབ་ལ་ཡིད་འཕྲོག་པའི་རོལ་རྩེད་དང་། རྒྱལ་ཁ་ལ་མངོན་
བསྟོད། ཕམ་ཁ་ལ་མྱ་ངན་། དཔའ་བོ་ལ་རྗེས་དྲན་། དགྲ་བོ་ལ་འདྲེ་རུ་ལྟ་རྒྱུ་བཅས་རང་བཞིན་
ལྷན་སྐྱེས་ཀྱི་འགྲོས་ཤིག་ཡོད། བོད་མི་ཚོ་ཡང་དེ་དང་གཅིག་མཚུངས་ཡིན་པ་ལས་དམིགས་
བསལ་གང་ཡང་མེད། བོད་ཕྲུག་གཞོན་སྐྱེས་ཚོས་མི་རབས་རྒན་པས་བརྒྱུད་སྤྲོད་བྱས་པའི་
འགོག་རྒོལ་བྱུང་རབས་ཀྱི་ནང་དུ་ཕྱི་ལོ་༡༩༥༠ ནང་རྒྱ་མིའི་ཁ་གཏད་དུ་དཔའ་མཛངས་ལྡན་
པའི་དམག་འཐབ་བྱེད་མཁན་གྱི་དཔའ་རྟུལ་མགོན་པོ་བཀྲིས་དང༌། གཡུ་རུ་དཔོན་སོགས་ཀྱི་
བྱེད་རྗེས་རྣམས་ཡིད་འགུག་དང་གུས་བརྩིའི་སྒོ་ནས་དྲན་གསོ་བྱེད་ཀྱི་ཡོད། དེ་ལས་ལྡོག་སྟེ་
འཚེ་མེད་ཞི་བའི་འགོག་རྒོལ་གྱིས་དེ་ལྟ་བུའི་གཅིག་མཚུངས་ཀྱི་ཚོར་སྣང་སྐྱེད་ཀྱི་མེད་ལ།
བཞིན་འཁྲབ་སྟོན་གྱི་ངོ་བོར་རྟོག་ཡུལ་དུ་འཆར་རྒྱུ་ཡང་ལས་སླ་པོ་མིན། འདས་པའི་རང་
བཙན་གྱི་འཐབ་རྩོད་རྣམས་ཀྱི་ནང་དུ་ནུས་པ་ཆེ་ཤོས་ཀྱི་འཚེ་མེད་ཞི་བའི་ལས་འགུལ་འགའ་
ཞིག་མངོན་པར་མི་གསལ་བའི་བྱེད་ལས་ཀྱི་ཐོག་ཏུ་བྱུང་ཡོད། དཔེར་ན། ཨ་རིའི་མི་སེར་སྤེལ་
ཡུལ་མངའ་སྡེ་ཁག་གིས་དབྱིན་ཇིས་བཟོ་སྐྲུན་བྱས་པའི་དངོས་པོ་ཕྱིར་ཚོང་དང་ནང་འདྲེན་མི་
བྱེད་པ། རྒྱ་གར་གྱིས་དབྱིན་ཇིས་བཟོས་པའི་རས་ཆར་ཕྱིར་ལྡོག་བྱེད་པ་བཅས་རེད། དེས་ན་
ལས་འགུལ་འདི་རིགས་སེམས་ཚོར་སྐུལ་སློང་བྱེད་པར་ནུས་མཐུ་ཆེ་ཤོས་ཀྱི་བརྒྱུད་ལམ་
གློག་བརྙན་ནམ་འདྲ་པར་གྱིས་ཕབ་ལེན་ཐུབ་རྒྱུ་དཀའ་མོ་རེད།
མ་ཆེ། བྷཊ་་ཀོསྐི་ཡིས་༼ འཚེ་མེད་ཞི་བའི་བྱུང་བ་སྐྱར་གསོ་བྱེད་པ།༽ ཞེས་པའི་ནང་དུ་
རྒྱལ་ཁབ་ཁག་གི་བྱུང་རབས་ནང་དུ་འཚེ་བ་ལ་བསྔགས་པའི་མེ་ཏོག་གཏོར་བ་དང་། སྐྱེས་པ་
ཕོ་ཡིས་བཀོལ་སྤྱོད་བྱས་པའི་རྟགས་དབྱེའི་རང་བཞིན་གྱི་འཚེ་བ་། ཤས་ཆེ་བ་དྲག་པོའི་བྱེད་
ལས་ལ་བརྟེན་ནས་བྱུང་བའི་རྒྱལ་ཁབ་ཀྱི་རང་བཙན། དེ་བཞིན་འགྲོ་བ་མིའི་དོ་སྣང་དང་།
བརྒྱུད་ལམ་གྱི་དམིགས་གཏད་བཅས་འདི་དག་ཚང་མས། མི་ས་ཡ་མང་པོས་མངོན་གསལ་
མེད་པར་སྤེལ་དང་སྤེལ་བཞིན་པའི་འཚེ་མེད་ཞི་བའི་འགོག་རྒོལ་དེ་》《སྣང་མེད་དུ་བཞག་ཡོད།
འཐབ་རྩོད་འདིའི་གྲས་ལ་ཤས་ཆེ་བ་དྲག་པོའི་ལམ་ནས་དབང་འཛིན་པའི་ངོས་ནས་ཡ་ལན་
ཞིག་མ་བྱུང་གི་བར་དུ་གསར་ཤོག་གི་འགོ་བརྗོད་དུའང་སླེབས་ཀྱི་མེད་ལ། མང་ཚོགས་ཀྱི་
དྲན་ཡུལ་དུའང་གནས་ཀྱི་མེད།༽ ཅེས་གསུངས་ཡོད། བོད་ཀྱི་བྱུང་རབས་དང་། ཆབ་སྲིད་
ཐོག་གི་ཕྱི་རྒྱལ་བའི་མཁས་པ་མང་པོར། བོད་མིའི་འཐབ་རྩོད་ནང་འཇབ་དམག་འགོག་རྒོལ་
སྐོར་གྱི་ལེའུ་ཐུང་ངུའི་གནས་ཚུལ་དེས་ཡིད་འཕྲོག་པོ་བྱུང་ཡོད། གང་ཡིན་ཟེར་ན་གནས་
ཚུལ་དེར་ཨ་རིའི་གསང་བའི་ལས་ཁུངས་ཀྱི་ཐེ་བྱུས་ཡོད་པས་སོ། བྱུང་རབས་ཀྱི་སློབ་ཕྲུག་
ཚོ་ལ་བྲིད་ཚོར་སྟེར་བའི་ཨ་རིའི་གསང་བའི་ལས་ཁུངས་དང་། བོད་ཀྱི་འཇབ་དམག་དབར་གྱི་
འབྲེལ་བ་ཡ་མཚར་ཅན་དེས་བོད་ཀྱི་བྱུང་རབས་སྨྲ་བ་ཚོའི་ཡིད་དབང་མུ་མཐུད་དེ་འཕྲོག་གི་
ཡོད། འདིའི་རྐྱེན་པས་བོད་ཀྱི་བྱུང་རབས་ཀྱི་གླེང་གཞི་དེ་མ་མཐར་འཚེ་མེད་ཞི་བའི་འགོག་
རྒོལ་ལ་ཤུགས་སྣོན་བརྒྱབ་པ་བྱུང་མེད་ལ། སྡུག་ས་ནས་བཤད་ན་ཆ་ཚང་སྣང་མེད་དུ་བཏང་
ཡོད་པ་རེད།
སྒྲོམ་གཞིའི་ཚུལ་དུ་ཐབས་བྱུས་ལྡན་པའི་འཚེ་མེད་ཞི་བའི་རྣམ་གཞག
འདས་པའི་བཅུ་ཕྲག་དང་ལྷག་པར་དུ་ཨ་རབ་ཀྱི་དཔྱིད་ཀའི་སྐབས་སུ། རང་དབང་དང་
མང་གཙོའི་ཆེད་དུ་སྤེལ་བའི་འཚེ་མེད་ཞི་བའི་ལས་འགུལ་ཁག་གིས། ཞི་བའི་མི་མང་གི་
འགོག་རྒོལ་འདི་ལ། རྒྱལ་སྤྱིའི་བརྒྱུད་ལམ་དང་། མཁས་དབང་། ཉམས་ལེན་པ་བཅས་ལ
དུས་ཡུན་རིང་པོར་བྱུང་མ་མྱོང་བའི་དོ་སྣང་ཞིག་བསྐྲུན་ཡོད། འཚེ་མེད་ཞི་བའི་རྩོད་རྙོག་ཐོག་
གི་རྒྱལ་སྤྱིའི་ལྟེ་གནས་ཁང་དང་། ཨེལ་བྷཊ ཨེནྣ་ཊན་བསྟི་གནས་ཁང་ལ་སོགས་པའི་སྡེ་ཚན་
གྱིས། ཐབས་བྱུས་ལྡན་པའི་འཚེ་མེད་ཞི་བའི་རྩོད་རྙོག་གི་ཐོག་ལ་ཉམས་ཞིབ་དང་ཡིག་ཆ་
ཕོན་ཆེ་བསྐྲུན་པའི་རྒྱབ་སྐྱོར་གནང་ཡོད། ཕྱི་ལོ་༢༠༡༡ ནང་ཨེ་རི་ཁ ཅེ་ནོ་ཝེཐ་དང་། མརིཡ
སེཊེཕན་གྱིས་བྲིས་པའི་༼ ཞི་བའི་མི་མང་གི་འགོག་རྒོལ་ལ་ནུས་པ་ཅི་ཕྱིར་ཡོད། འཚེ་མེད་
ཞི་བའི་རྩོད་རྙོག་གི་ཐབས་བྱུས་ལྡན་པའི་རིགས་པ།༽ ཞེས་པའི་དེབ་དེས་འགྲོས་འདི་ལ་ཕན་
ཐོགས་ཤུགས་ཆེ་བྱུང་ཡོད། དཔྱད་བརྗོད་དེས་བརྒྱ་ཕྲག་གཅིག་གི་རིང་ལ་བྱུང་བའི་ལས་
འགུལ་གྲངས་༣༢༣ ལ་དབྱེ་ཞིབ་དང་། ཉམས་ཞིབ་མཐིལ་ཕྱིན་བྱས་པའི་གྲུབ་དོན་ལ། དྲག་
པོའི་ལས་འགུལ་ལས་འཚེ་མེད་ཞི་བའི་ལས་འགུལ་ལ་ལམ་ལྷོངས་ཡོང་རྒྱུའི་རེ་བ་དེ་ཉིས་
ལྡབ་ལས་མང་བ་ཡོད་ཅེས་མཇུག་བསྡོམས་བྱས་འདུག བོད་མི་ཐེ་བའི་འཚེ་མེད་ཞི་བའི་
འགོག་རྒོལ་གྱི་ཉམས་ལེན་པ་མང་པོས། སྤྲོ་བ་དང་བཅས་དེབ་གསར་པ་འདིར་བསུ་བ་བྱས་
པ་རེད། དེབ་དེས་ཁོང་ཚོའི་བདམས་པའི་འགོག་རྒོལ་གྱི་ཐབས་ལམ་དེ་བཟང་སྤྱོད་ཀྱི་སྒོ་ནས
ཡང་དག་པ་ཙམ་མ་ཡིན་པར། ཉམས་ལེན་གྱི་ཆ་ནས་ཀྱང་རྩེ་ཕུད་དེ་ཡིན་པའི་ཚོར་བ་ཞིག་
སྦྱིན་པ་རེད།
བོད་མིའི་འཐབ་རྩོད་ཀྱི་ནང་དུ་འཚེ་མེད་ཞི་བའི་བྱེད་ལས་དང་འབྲེལ་བའི་བགྲོ་གླེང་དེ་
སྲོལ་རྒྱུན་གྱི་ཆ་ནས་བཟང་སྤྱོད་ཀྱི་སྒྲོམ་གཞི་ཞིག་གི་ནང་དུ་བཅུག་ཡོད། བོད་མི་ཚོས་འཇིག་
རྟེན་ལ་ལྟ་སྟངས་དེར་ནང་པ་སངས་རྒྱས་པའི་ཆོས་དང་འབྲེལ་བའི་བཟང་སྤྱོད་ཀྱི་ཤུགས་རྐྱེན་
ཆེན་པོ་ཐེབས་ཡོད་པས། འཚེ་མེད་ཞི་བའི་སྐོར་གྱི་བགྲོ་གླེང་ཕལ་ཆེ་བ་དོན་དངོས་སུ་ཐབས་
ལམ་དེར་ནུས་པ་ལྡན་དང་མི་ལྡན་དེ་མ་ཡིན་པར། བཟང་སྤྱོད་ཀྱི་སྒོ་ནས་ཁས་ལེན་འོས་དང་
མི་འོས་ཀྱི་ཐོག་ཏུ་འཁོར་གྱི་ཡོད། བོད་མིའི་འཐབ་རྩོད་ཀྱི་ནང་དུ་ལྟ་གྲུབ་ལྡན་པའི་འཚེ་མེད་ཞི་
བའི་ཐོག་ཏུ་ཤུགས་སྣོན་ཆེན་པོ་བརྒྱབ་པ་དེས། འཚེ་མེད་ཞི་བའི་བྱེད་ལས་ཀྱི་ནུས་པ་
ཤུགས་ཆེར་གཏོང་རྒྱུའི་གལ་གནད་དེར་རྒྱུན་དུ་དོ་ཕོག་ཐེབས་པ་རེད།
འདས་པའི་ལོ་ཤས་ཀྱི་ནང་དུ་། འཚེ་མེད་ཞི་བའི་བྱེད་ལས་ཀྱི་ཐབས་ལམ་རྣམས་རགས་
པའི་སྒོ་ནས་རིགས་གསུམ་དུ་དབྱེ་མཁན་གྱི་མཁས་དབང་ཇཱན་ཤཱརྤ་དང་། དེ་མིན་རྩོམ་པ་པོ་
གཞན་གྱིས་འཚེ་མེད་ཞི་བའི་རྣམ་གཞག་དང་། བྱེད་ལས་ཀྱི་སྐོར་ལ་བྲིས་པའི་དེབ་རྣམས་བོད་
སྐད་དུ་བསྒྱུར་ཏེ་བོད་མི་གནས་སྡོད་ཀྱི་ས་ཕྱོགས་གང་སར་འགྲེམས་སྤེལ་བྱས་པ་རེད།
གཞུང་འབྲེལ་མ་ཡིན་པའི་ཚོགས་པ། དཔེར་ན། འཚེ་མེད་ཞི་བའི་རྩོད་རྙོག་ཐོག་གི་རྒྱལ་སྤྱིའི་
ལྟེ་གནས་ཁང་དང་། བོད་དོན་ལས་འགུལ་བསྟི་གནས་ཁང་། རྒྱལ་སྤྱིའི་བོད་དོན་འབྲེལ་མཐུད་
ཁང་བཅས་ཀྱིས་གློག་བརྙན་༼སྲིད་དབང་སྒེར་འཛིན་པ་ཞིག་འཆམ་ལ་འབེབས་པ་༽ དང༌།
༼ སྟོབས་ཤུགས་ཆེ་བའི་ནུས་པ་ཞིག་༽ བཅས་པ་བོད་སྐད་དུ་བསྒྱུར་ཏེ་བོད་མིའི་སྡོད་སྒར་
གང་སར་བསྟན་པ་མ་ཟད། བརྙན་འཕྲིན་དེ་དག་རྒྱ་ཁྱབ་ཏུ་འགྲེམས་སྤེལ་བྱས་པ་རེད། ལས་
འགུལ་བ་དང་གཞི་རིམ་མང་ཚོགས་ཀྱི་འགོ་ཁྲིད་ཚོས། ཐབས་བྱུས་ལྡན་པའི་འཚེ་མེད་ཞི་བའི་
འགོག་རྒོལ་གྱི་རྣམ་གཞག་དང་། ཉམས་ལེན་གྱི་སྐོར་ལ་ཐོག་མར་རང་ཉིད་ཀྱིས་སྦྱངས་ཏེ།
རྗེས་སུ་གཞན་ལ་སྦྱོང་བདར་སྤྲོད་རྒྱུ་དང་ལས་གྲྭ་འཚོག་རྒྱུའི་འགོ་བཙུགས། སྣེ་ཁྲིད་ཀྱི་བྱ་བ་
འདི་དག་གིས། བོད་དོན་ལས་འགུལ་གྱི་ནང་དུ་ཐབས་བྱུས་ལྡན་པའི་འཚེ་མེད་ཞི་བའི་བྱེད་
ལས་ལ། དོན་གཉེར་གསར་པ་ཞིག་བསྐྲུན་པ་རེད། དེང་སང་བོད་མི་ཚོས་ལས་འགུལ་སྤེལ་
སྐབས། ཐབས་བྱུས་ལྡན་པའི་འཚེ་མེད་ཞི་བའི་རྩོད་རྙོག་ལ་གོ་རྟོགས་ཟབ་ཏུ་ཕྱིན་ཡོད་པ་
མངོན་པ་དང་། བོད་དོན་ལས་འགུལ་བ་ཚོས་འཚེ་མེད་ཞི་བའི་འགོག་རྒོལ་དེ། ལས་འགུལ་གྱི་
འཁོར་རྒྱ་ཆུང་དུ་གཏོང་བའི་བཟང་སྤྱོད་ཀྱི་འགོག་རྐྱེན་ཙམ་ཞིག་མ་ཡིན་པར། ཐབས་བྱུས་
ལྡན་པའི་གོ་མཚོན་ཞིག་ཏུ་བལྟ་རྒྱུར་མོས་པ་ཆེ་བ་བྱེད་ཀྱི་ཡོད།
ཆེད་རྩོམ་འདིའི་ནང་དོན།
ཆེད་རྩོམ་འདིའི་རབ་བྱེད་དང་པོས་དྭོགས་སློང་གི་དྲི་བ་དུ་མ་ཞིག་ལ་དཔྱད་པ་བྱས་པའི་
སྒོ་ནས་རང་ཐག་རང་གཅོད་ཀྱི་ཆེད་དུ་བོད་མིའི་འཚེ་མེད་ཞི་བའི་འཐབ་རྩོད་ལ་འགྲེལ་བཤད་
བྱེད་ཀྱི་ཡོད། རབ་བྱེད་གཉིས་པས་བོད་ཀྱི་བྱུང་རབས་ཀྱི་གླེང་གཞི་དེས། ཡག་ས་ནས་བཤད་
ན་འཚེ་མེད་ཞི་བའི་འགོག་རྒོལ་ལ་ཤུགས་སྣོན་བྱས་མེད་པ་དང༌། སྡུག་ས་ནས་བཤད་ན་ཆ་
ཚང་སྣང་ཆུང་དུ་བཏང་ཚུལ་བཅས་བོད་མིའི་འཚེ་མེད་ཞི་བའི་འགོག་རྒོལ་དང་འབྲེལ་བའི་ད་
ཡོད་ཡིག་ཆ་ཁག་ལ་དཔྱད་པ་བྱེད་ཀྱི་ཡོད། རབ་བྱེད་འདིས་ཆེད་རྩོམ་འདིའི་ནང་གི་སྒྲུབ་བྱེད་
ལྟེ་བ་ཁག་ཀྱང་གསལ་སྟོན་བྱེད་ཀྱི་ཡོད། རབ་བྱེད་གསུམ་པས་བོད་ཀྱི་བྱུང་རབས་ཀྱི་རྒྱབ་
ལྗོངས་དང༌། ༡༩༥༩ ནང་རྒྱ་ནག་གིས་བོད་ལ་བཙན་འཛུལ་ཇི་ལྟར་བྱས་པའི་དུས་རིམ་གྱི་
སྐོར་ཤོད་ཀྱི་ཡོད། གོ་མཚོན་སྤངས་ཏེ་ཁེར་རྐྱང་དུ་སྡོད་པའི་སྲིད་བྱུས་དང༌། བོད་མིའི་སྤྱི་
ཚོགས་ནང་ཆོས་ལུགས་དང་ལུང་ཚན་གྱི་དབྱེ་འབྱེད་དེ་རྒྱལ་ཁབ་དང་མི་རིགས་ཀྱི་ཁེ་ཕན་
ལས་གཙོ་ཆེ་བར་གྱུར་པ་སོགས་ཀྱི་རྐྱེན་ལས། རྒྱ་ནག་གི་བཙན་འཛུལ་དང་བཙན་བཟུང་དེ་
བོད་རྒྱལ་ཁབ་ཡོངས་ཀྱིས་འགོག་ཐུབ་པའི་ནུས་པ་དེ་ཉམས་བཅུག་པ་རེད།
རབ་བྱེད་བཞི་པས་བོད་ཀྱི་སྒེར་ལངས་དང་པོ་དང་། བོད་ཀྱི་འཇབ་དམག་འགོག་རྒོལ་གྱི་
འགོ་འཛུགས་དང་མཚམས་བཞག་ཚུལ། དེའི་སྐབས་སུ་འཚེ་མེད་ཞི་བའི་འགོག་རྒོལ་གྱི་ས་
བོན་བཏབ་ཚུལ་བཅས་ཀྱི་སྐོར་ལ་བགྲོ་གླེང་བྱེད་ཀྱི་ཡོད། སྐབས་དེར་དྲག་པོའི་གྱེན་ལངས་
ཀྱིས་སྡིངས་ཆའི་དབུས་བཟུང་ཡོད་ཀྱང༌། འཚེ་མེད་ཞི་བའི་འགོག་རྒོལ་གྱིས་གཡས་གཡོན་
ནས་སྐྱོར་ཐབས་ཇི་ལྟར་བྱས་པའི་ཚུལ་ཡང་གསལ་ཡོད། རབ་བྱེད་ལྔ་པས་བཙན་བྱོལ་ནང་དུ་
བོད་མིའི་དབུ་ཁྲིད་ཀྱིས། བོད་དོན་རྒྱལ་སྤྱི་ཅན་དུ་བསྒྱུར་བའི་ཐབས་བྱུས་གསར་པ་ལག་
བསྟར་བྱེད་པའི་གནས་སྐབས། ཆིག་སྟོང་དགུ་བརྒྱ་བརྒྱད་ཅུའི་དུས་ཡུན་ལ་དམིགས་འབེན་
གཙོ་ཆེར་བྱས་ཏེ། སྒེར་ལངས་དང་པོ་དང་གཉིས་པའི་བར་གྱི་དུས་ཡུན་གྱི་སྐོར་ལ་བགྲོ་གླེང་
བྱེད་ཀྱི་ཡོད། དེ་དང་དུས་མཉམ་དུ་བོད་ནང་གི་བོད་མི་ཚོར་ཏིང་ཞའོ་ཕིང་གི་གུ་ཡངས་སྲིད་
བྱུས་ཀྱི་དབུས་སུ་རིག་གཞུང་སྐྱར་གསོ་བྱེད་པའི་གོ་ཡུལ་ཞིག་ཀྱང་ཐོབ་པ་རེད། རབ་བྱེད་
དྲུག་པས་༡༩༨༧ ནས་༡༩༨༩ ༼འོན་ཀྱང་༡༩༩༣ བར་དུ་གནས་ཐུབ་པ་བྱུང་ཡོད་༽ བར་
གྱི་བོད་མིའི་སྒེར་ལངས་གཉིས་པ་དེར་དབྱེ་ཞིབ་བྱེད་ཀྱི་ཡོད། གྲྭ་བཙུན་ཚོས་སྣེ་འཁྲིད་པའི་
སྒེར་ལངས་འདིའི་ནང་གི་ངོ་རྒོལ་དེ་དག་གིས་འཚེ་མེད་ཞི་བའི་སྒྲིག་ལམ་གྱི་ཆ་ཚད་མཐོ་བོར་
བསྟན་ཡོད། འོན་ཀྱང་མཉམ་ཞུགས་པ་ཚོའི་འཁོར་རྒྱའི་ནང་དུ་བོད་མི་སྐྱ་བོ་སླེབས་པའི་རྐྱེན་
གྱིས། སྒྲིག་ལམ་དེ་མགྱོགས་པོར་མི་མངོན་པ་ཆགས་ཡོད། དེ་བཞིན་དུས་ཡུན་འདིའི་རིང་ལ་
བོད་མི་ཚོས་འཚེ་མེད་ཞི་བའི་འཐབ་རྩལ་སྣ་ཚོགས་བེད་སྤྱོད་བྱས་ཚུལ་དང་། དྲག་པོ་ནས་
འཚེ་མེད་ཞི་བའི་འགོག་རྒོལ་དུ་འཕོ་འགྱུར་ཇི་ལྟར་བྱུང་བའི་སྐོར་ལ་བགྲོ་གླེང་བྱེད་ཀྱི་ཡོད།
རབ་བྱེད་བདུན་པས་ཆིག་སྟོང་དགུ་བརྒྱ་དགུ་བཅུའི་ནང་དུ། བོད་དོན་ཆེད་གོ་ལའི་རང་
བཞིན་ཅན་གྱི་གཞི་རིམ་མང་ཚོགས་ཀྱི་ལས་འགུལ་ལ། འཕེལ་རྒྱས་ཀྱི་རྩེ་མོར་ཇི་ལྟར་སོན་
པའི་སྐོར་ལ་དམིགས་གཏད་བྱེད་ཀྱི་ཡོད། རབ་བྱེད་འདིས་གོ་ལའི་རང་བཞིན་ཅན་གྱི་བོད་
དོན་རྒྱབ་སྐྱོར་ལས་འགུལ་འདིའི་སྐྱེད་འཕེལ་དང་། མཐར་ཉམས་ཆག་ཇི་ལྟར་སོང་བའི་རྒྱུ་
རྐྱེན་གྱི་སྐོར་ལ་དཔྱད་པ་བྱེད་ཀྱི་ཡོད། རབ་བྱེད་བརྒྱད་པས་༢༠༠༨ ནང་འགོ་བཙུགས་པའི་
བོད་མིའི་སྒེར་ལངས་གསུམ་པ་དང་། དེའི་བྱུང་རྐྱེན། སྒེར་ལངས་ཀྱི་རྗེས་སུ་འགོག་རྒོལ་གྱི་
འཕེལ་རིམ་བཅས་ཀྱི་སྐོར་ལ་བགྲོ་གླེང་བྱེད་ཀྱི་ཡོད། དེས་སྒེར་ལངས་འདིའི་ཆེད་དུ་རིག་
གཞུང་ཉམས་གསོའི་སྒོ་ནས་གྲ་སྒྲིག་བྱས་པའི་༢༠༠༨ བར་གྱི་དཔལ་འབྱོར་གྱི་སྐྱེད་འཕེལ་
དང་། སྤྱི་ཚོགས་ཀྱི་སྐུལ་སློང་། རིག་རྩལ་སྐྱར་དར་གྱི་རྒྱུ་རྐྱེན་བཅས་ཀྱི་ཐོག་ལ་དཔྱད་པ་བྱེད་
ཀྱི་ཡོད། དེས་ད་ལྟའང་འགོག་རྒོལ་ལ་འགྱུར་བ་ཇི་ལྟར་གཏོང་བཞིན་པའི་ལྷག་དཀར་གྱི་ལས་
འགུལ་ཐེ་བའི་དུས་རིམ་གྱི་མཇུག་འབྲས་ལའང་རྟོག་ཞིབ་བྱེད་ཀྱི་ཡོད།
རབ་བྱེད་དགུ་པས་སྒེར་ལངས་གསུམ་གའི་ནང་དུ་བེད་སྤྱོད་བྱས་པའི་འཚེ་མེད་ཞི་བའི་
འཐབ་རྩལ་ཁག་ལ་མཚུངས་བསྡུར་གྱིས་དབྱེ་ཞིབ་དང་། དེ་བཞིན་བོད་མིའི་དབུ་ཁྲིད་ཀྱི་
ཕྱོགས་ཡོངས་ཀྱི་ཐབས་བྱུས་དང་། བོད་མིའི་གཞི་རིམ་མང་ཚོགས་ཀྱི་ལས་འགུལ་འཆར་
གཞི་གཉིས་ཀྱི་དབར་ལ་མཐུད་ཁ་མ་ཚང་བ་ཇི་བྱུང་འཚོལ་ཞིབ་བྱེད་ཀྱི་ཡོད།རབ་བྱེད་འདིས་
ལས་འགུལ་གྱི་ནང་དུ་གྲགས་ཆེ་ཤོས་དང་བེད་སྤྱོད་ཆེ་ཤོས་བྱུང་བའི་འཐབ་རྩལ་གྱི་རིགས།
དཔེར་ན། ངོ་རྒོལ་དང་རྒྱུད་སྐུལ། མཐུན་ལམ་མི་བྱེད་པ་དང་ཐེ་གཏོགས་བཅས་ལ་བསམ་
ཞིབ་བྱེད་ཀྱི་ཡོད། འཚེ་མེད་ཞི་བའི་འཐབ་རྩལ་ལ་ཁྱབ་ཆེ་བའི་སྒོ་ནས་རིམ་པ་གསུམ་དུ་དབྱེ་
སྟངས་འདི་ཇཱན་ཤཱརྦ་གྱི་ལྗགས་རྩོམ་ནས་གཡར་བ་ཡིན། རབ་བྱེད་བཅུ་པས་བོད་མི་ཚོས་
ལུས་ངག་ཡིད་གསུམ་གྱི་བྱེད་ལས་ལ་དམིགས་གཏད་ཀྱིས་མི་སེར་སྤེལ་ཡུལ་ལམ་ལུགས་
ཀྱི་འོག་ཏུ་གནས་འདོད་པའི་སེམས་ཁམས་དེ་ནས་བཅིང་གྲོལ་ཐོབ་ཕྱིར་ད་ལྟ་འཇུག་བཞིན་
པའི་ཆེས་གསར་གཏོད་ཅན་གྱི་འཐབ་རྩོད་༼འགྱུར་ལྡོག་ཅན་གྱི་འགོག་རྒོལ་༽ གྱི་བསམ་
ཚུལ་རྒྱ་སྐྱེད་བྱས་པའི་སྒོ་ནས་བོད་མིའི་འཚེ་མེད་ཞི་བའི་འགོག་རྒོལ་ལ་ཐབས་བྱུས་ཀྱི་ཀླན་
ཀ་ཇི་ཡོད་ཀྱི་ཐོག་ལ་མཐའ་སྡོམ་གྱི་བསམ་ཚུལ་ཕུལ་ཡོད་ལ། དེ་བཞིན་ཆེད་རྩོམ་འདིས་བོད་
མིའི་དབུ་ཁྲིད་དང་། ཕྱིའི་རྒྱབ་སྐྱོར་བ་ཚོར་བོད་དོན་འཐབ་རྩོད་ལ་ལམ་ལྷོངས་ཀྱི་གོ་སྐབས་
ཤུགས་ཆེར་གཏོང་རྒྱུའི་དགོངས་པ་བཞེས་ཕྱོགས་ཀྱི་སྐོར་ལ་བསམ་ཚུལ་ཕུལ་ཏེ་མཇུག་
བསྡུས་ཡོད།
སྒྲུབ་བྱེད་གཙོ་བོ་ཁག
༡། བོད་དོན་ལས་འགུལ་དེ་དྲག་ཕྱོགས་སུ་སྐྱོད་ཀྱི་ཡོད་པའི་ལྟ་ཚུལ་འགའ་ཞིག་ལས་
ལྡོགས་ཏེ། དོན་དངོས་སུ་ཆིག་སྟོང་དགུ་བརྒྱ་ལྔ་བཅུའི་ནང་ནས་བཟུང་འཚེ་བ་ནས་ཁ་གྱེས་
ཡོད། ༡༩༥༦ ནས་༥༩ བར་གྱི་སྒེར་ལངས་དང་པོའི་སྐབས། གོ་མཚོན་ལྡན་པའི་གྱེན་ལལངས་
མང་པོ་བྱུང་བས། ཤས་ཆེ་བ་འཚེ་བའི་ཕྱོགས་སུ་ཕྱིན་ཡོད། ༡༩༨༧ ནས་༨༩ བར་གྱི་སྒེར་
ལངས་གཉིས་པ་དེ་ཕལ་ཆེ་བ་འཚེ་མེད་ཞི་བ་ཡིན་ཀྱང་ལྷ་སའི་འཁོར་རྒྱ་ལས་བརྒལ་མེད།
༢༠༠༨ ལོའི་སྒེར་ལངས་གསུམ་པ་དེ་བོད་ཆོལ་ཁ་གསུམ་ཡོངས་སུ་ཁྱབ་པ་དང་། གཙོ་ཆེ་བ་
འཚེ་མེད་ཞི་བའི་ལས་འགུལ་ཆགས་ཡོད།
༢། ནང་པ་སངས་རྒྱས་པའི་ཆོས་ལ་གཞི་བཅོལ་བའི་ལྟ་གྲུབ་ལྡན་པའི་འཚེ་མེད་ཞི་བའི་
འགོག་རྒོལ་དེ་ནི། བོད་མིའི་འགོ་ཁྲིད་ཀྱིས་དགོངས་བཞེས་གནང་པའི་འཐབ་རྩོད་ཀྱི་སྒྲོམ་
གཞི་གཙོ་བོ་དེ་རེད། འོན་ཀྱང་དེང་སང་བོད་མིའི་གཞི་རིམ་མང་ཚོགས་ཀྱི་ནང་ནས། འཚེ་
མེད་ཞི་བའི་བྱེད་ལས་དེ་བསམ་ཚུལ་བཟང་པོ་ཙམ་ཞིག་མ་ཡིན་པར། གོ་མཚོན་ཞིག་ཏུ་
བལྟས་ཏེ་ཐབས་བྱུས་ལྡན་ལ་ནུས་མཐུ་ཆེ་བའི་འཐབ་རྩོད་ཅིག་ཏུ་ངོས་འཛིན་བྱེད་ཀྱི་ཡོད།
༣། ཇཱན་ཤཱརྤ་ཀྱིས་འཚེ་མེད་ཞི་བའི་ལས་འགུལ་དང་། དེའི་ཁ་གཏད་ཀྱི་འབྲེལ་བའི་
དབར་ལ་འཕོ་འགྱུར་བཟོ་བར་ཐབས་འཕྲུལ་བཞི་ཡོད་པ་འགྲེལ་བརྗོད་བྱས་པའི་སྒོ་ནས། རྣམ་
གཞག་ཅན་གྱི་དཔེ་མཚོན་ཞིག་བཟོས་གནང་ཡོད། དེ་དག་ནི། ལྟ་སྤྱོད་བསྒྱུར་བ་དང་། གོ་
ཤེས་ཉན་ཤེས། བཙན་ཤེད། ཐོར་ཞིག་བཅས་རེད། བོད་མིའི་འགོ་ཁྲིད་ཀྱིས་བཙན་འཛུལ་
དབང་འཛིན་པའི་ཐོག་ཏུ་འཚེ་མེད་ཞི་བའི་བཙན་ཤེད་དམ། ཐོར་ཞིག་བཀོལ་སྤྱོད་བྱེད་རྒྱུ་
ལས་ལྡོགས་ཏེ། རྒྱ་ནག་གི་ཆབ་སྲིད་འགོ་ཁྲིད་ཚོར་ལྟ་སྤྱོད་ཀྱི་འགྱུར་བ་ཐེབས་པ་བརྒྱུད་ནས།
བོད་དོན་ལ་འགྱུར་བ་ཡོང་ཐབས་སུ་དམིགས་ཏེ། རྒྱ་ནག་གི་ཐོག་ཏུ་རྒྱལ་འབྲེལ་ཐབས་བྱུས་
ཀྱི་ལམ་ནས། རྒྱལ་སྤྱིའི་གནོན་ཤུགས་སྤྲོད་རྒྱུའི་ཐབས་བྱུས་ལ་ཤུགས་ཆེར་སྔས་བཅོལ་བ་
རེད། འོན་ཀྱང་ལམ་ལྷོང་གི་རེ་བ་ཤུགས་ཆེ་རུ་གཏོང་བ་ལ། བོད་མི་ཚོས་རྒྱལ་སྤྱི་ཙམ་མ
ཡིན་པར་རྒྱལ་ནང་གི་སྤྱི་ཚོགས་དང༌། ཆབ་སྲིད། དཔལ་འབྱོར་གྱི་སྟོབས་ཤུགས་དང་། སྒྲིག་
འཛུགས་གསར་བཟོའི་བེད་སྤྱོད་ཀྱི་འཆར་གཞི་བཏིང་པའི་ཐོག་ནས་ཐབས་བྱུས་ལ་སྐྱར་དུ་
བསམ་ཤེས་བྱེད་དགོས། ནུས་ཤུགས་འདི་དག་སྐུལ་སློང་བྱེད་པ་བརྒྱུད་བོད་མི་ཚོས་རྒྱ་ནག་
གི་ཐོག་ཏུ་གནོན་ཤུགས་ཤུགས་ཆེ་རུ་གཏོང་ཐུབ། གོ་ཤེས་ཉན་ཤེས་དང་རྒྱུད་སྐུལ་ལ་བརྟེན་
ནས་སེམས་འགུལ་ཐེབས་དཀའ་བའི་དབང་འཛིན་པ་ཞིག་ལ་གཡོ་འགུལ་གཏོང་བའི་ཐབས་
ལམ་འདི་འབའ་ཞིག་རེད།
༤། སྤྱི་ཚོགས་ཞིག་ལ་སྐུལ་སློང་དང་གོ་སྒྲིག་བྱེད་རྒྱུའི་འབྲེལ་མཐུད་ཀྱི་ནུས་པ་སྟོབས་
ཆེ་རུ་གཏོང་བའི་རིག་གཞུང་གྲ་སྒྲིག་གི་དུས་ཡུན་དེ། འཚེ་མེད་ཞི་བའི་ཆབ་སྲིད་ཀྱི་སྒེར་
ལངས་ཞིག་གི་སྔོན་དུ་ཡོང་གི་ཡོད། སྒེར་ལངས་གཉིས་པ་དང་གསུམ་པ་གཉིས་ཀའི་གོང་དུ་
མཉམ་རུབ་ཀྱི་བྱེད་ལས་བརྒྱུད་དེ་ཆབ་སྲིད་རང་དབང་རྩོད་རྒྱུར་མང་ཚོགས་ཀྱི་བློ་སྟོབས་
དང་ནུས་པ་ཆེ་རུ་གཏོང་བའི་རིག་རྩལ་སྐྱར་དར་གྱི་དུས་སྐབས་དེ་བྱུང་ཡོད།
༥། འགོག་རྒོལ་གྱི་བགྲོ་གླེང་དུ་མའི་ནང་དུ་ལེགས་བྱང་དེ་ཆབ་སྲིད་འཕོ་འགྱུར་གྱི་དོན་དུ་
རལ་གྲི་ལྟ་བུར་བེད་སྤྱོད་མ་བཏང་བར་། དེ་ལས་ལྡོགས་ཏེ་ཆབ་སྲིད་འཐབ་རྩོད་ཀྱིས་སྲུང་
སྐྱོབ་དགོས་པའི་དངོས་པོ་སྙི་མོ་ཞིག་ཡིན་པར་བསྟན་ཡོད། དཔེར་ན། བོད་མིའི་འགོག་རྒོལ་
གྱི་ལས་འགུལ་དེ་དེང་རབས་དང་། གྲངས་ཉུང་གྲངས་མང་གི་ནང་དུ་འཐིམ་འགྲོ་བའི་འཇིགས
པ་དེ་དག་ལས། བོད་ཀྱི་ལེགས་བྱང་སྲུང་སྐྱོབ་དང་གཅེས་ཉར་དགོས་པ་གལ་ཆེར་རྩིས་པའི་
ཞེད་སྣང་གིས་སྐུལ་བའི་བགྲོ་གླེང་ཞིག་གིས་དུས་ཡུན་རིང་པོར་བསྐྱངས་ཡོད། དེ་འདྲའི་གླེང་
གཞི་དེས་ལེགས་བྱང་ནི་མཛེས་ཀྱང་སྙི་མོ་ཡིན་པའི་མེ་ཏོག་རང་གིས་རང་སྲུང་སྐྱོབ་མི་ཐུབ་
མཁན་ཞིག་ཡིན་པའི་བསམ་ཚུལ་སྐྱེད་དུ་འཇུག་གི་ཡོད། འོན་ཀྱང་ཉེ་བའི་ལོ་ཤས་ཀྱི་ནང་དུ་
བོད་མི་ཚོས་རང་གི་ལེགས་བྱང་ལ་གདེང་སྤོབས་དང་གུ་ཡངས་ཆེ་བའི་སྒོ་ནས་བལྟས་ཏེ།
རང་གི་ཐུན་མོང་མ་ཡིན་པའི་སྐད་ཡིག་དང་། སྒྱུ་རྩལ་གྱི་སྲོལ་རྒྱུན། ཆོས་ཉམས་ལེན་གྱི་ལམ་
ལུགས། སྙན་ངག རོལ་དབྱངས་བཅས་ནི། ཆབ་སྲིད་ལ་བཅོས་བསྒྱུར་བཟོ་བའི་འགོག་རྒོལ་
གྱི་ལག་ཆར་བེད་སྤྱོད་བྱེད་འགོ་བཙུགས་ཡོད།
༦། འཛམ་གླིང་ནང་གི་མི་ཚོས་དེ་ཙམ་ཤེས་རྟོག་ཡོང་གི་མེད་ཀྱང༌། དེང་སང་བོད་མི་
ཚོས་འཕེལ་རྒྱས་འགྲོ་བཞིན་པའི་མཐུན་ལམ་མི་བྱེད་པའི་ལས་འགུལ་ལ་འཇུག་བཞིན་ཡོད།
བོད་རྒྱལ་ཡོངས་སུ་༢༠༠༨ ཀྱི་སྒེར་ལངས་དེ་བྱུང་བ་ནས་བཟུང་། རྒྱ་ནག་དྲག་པོའི་དམག་
གིས་བཙན་བཟུང་བྱས་པའི་མཐོ་སྒང་བོད་ཀྱི་ནང་དུ་འདོད་བློ་མ་ཁེངས་པའི་རྣམ་འགྱུར་གྱི་
རྟགས་ཙམ་ཡང་སྲང་ལམ་སྟེང་དུ་སྟོན་མི་ཆོག་པ་བཟོས་ཡོད། འོན་ཀྱང་གསར་བརྗེ་དེ་རང་
རང་གི་ཁྱིམ་ནང་དུ་སྤོས་པ་ཙམ་ལས་ཡལ་ཕྱིན་མེད། བོད་མི་ཚོས་བོད་སྐད་ཁོ་ན་སྤྱོད་པ་དང་།
བོད་པའི་ཟ་ཁང་ཁོ་ནའི་ནང་ནས་ཁ་ལག་བཟའ་བ། བོད་པའི་ཚོང་ཁང་ཁོ་ནའི་ནང་ནས་
དགོས་མཁོ་ཉོ་བ་སོགས་ཀྱི་ལས་འགུལ་ལ་འཇུག་གིན་ཡོད། བོད་མི་ཚོས་རང་རང་གི་འགོག་
རྒོལ་གྱི་སེམས་ཤུགས་དེ་བོད་སྐད་དང་ལེགས་བྱང་གོང་སྤེལ་བཏང་སྟེ་༼རང་ལ་ཕན་པའི་༽
ལས་འགུལ་དང་། རྒྱ་མིའི་སྒྲིག་འཛུགས་དང་ཁེ་ལས་ཁང་ལ་རྒྱབ་སྐྱོར་མི་བྱེད་པའི་༼མཐུན
ལམ་མི་བྱེད་པའི་༽དཔལ་འབྱོར་དང༌། སྤྱི་ཚོགས། ལེགས་བྱང་བཅས་ཀྱི་ལས་འགུལ་ཁག
གི་ཐོག་ཏུ་བེད་སྤྱོད་གཏོང་གི་ཡོད། ཆེད་རྩོམ་འདིས་༼འགྱུར་ལྡོག་ཅན་གྱི་འགོག་རྒོལ་
ཞེས་པའི་ཐ་སྙད་བཀོལ་སྤྱོད་བྱེད་པའི་གཞི་རྩ་ཡང་འདི་ལ་ཐུག་ཡོད། གསར་གཏོད་ཅན་གྱི་
འགོག་རྒོལ་གྱི་རྩོལ་བ་འདི་དག་གིས། རྒྱ་ནག་གི་བོད་ནང་མི་རིགས་རྩ་མེད་བཟོ་བའི་སྲིད་
བྱུས་དེའི་ཐད་དུ་བོད་མི་རིགས་དང་རྒྱལ་ཁབ་ཀྱི་འཚོ་གནས་ཀྱི་སྟོབས་ཤུགས་དེ་ཆེ་རུ་
གཏོང་བར་རམ་འདེགས་བྱེད་ཀྱི་ཡོད།
༧། ཆེས་དྲག་གནོན་ཅན་གྱི་ཆབ་སྲིད་ཁོར་ཡུག་ཅིག་གི་ནང་དུ་བོད་མི་ཚོས་ཁ་ཁུ་སིམ་
པོ་དང་། ག་ལེར་བརྩེགས་བཞིན་པའི་འཚེ་མེད་ཞི་བའི་ལས་འགུལ་སྤེལ་བཞིན་པ་འདིས། རྒྱ་
ནག་དབང་འཛིན་པའི་ཐད་དུ་ཉེན་ཚབས་ཆུང་ལ་ནུས་ཤུགས་ཆེ་བའི་འགོག་རྒོལ་ལས་འགུལ་
བརྒྱུད་དེ་མི་མང་དབང་ཤུགས་སྐུལ་སློང་བྱེད་རྒྱུའི་ལམ་ཞིག་ཡོད་པ་སྟོན་གྱི་ཡོད།
༨། ཕྱི་ལོ་༡༩༥༦ ནས་༥༩ བར་གྱི་སྒེར་ལངས་དང་པོ་དེ་བོད་ནང་རྒྱ་ནག་གིས་༼མང་
གཙོའི་གསར་བརྗེ་༽ལག་བསྟར་བྱས་པ་བརྒྱུད་ནང་པའི་ཆོས་ལ་རྒོལ་རྡུང་བཏང་བ་དེར་ཐད་
ཀའི་ཡ་ལན་ཞིག་ཡིན་པས། ནང་ཆོས་དེ་མང་ཚོགས་སྐུལ་སློང་གི་གནད་དོན་གཙོ་བོར་གྱུར་
པར་བརྟེན་སྒེར་ལངས་དེ་ཚུར་སྣང་ལན་འཕྱར་ཞིག་བྱུང་ཡོད། ༡༩༨༧ ནས་༨༩ བར་གྱི་སྒེར་
ལངས་གཉིས་པ་དེའི་དོན་གནད་ལྟེ་བ་ཆབ་སྲིད་དང་། དགོས་འདུན་གཙོ་བོ་རང་བཙན་ཡིན་
པར་བརྟེན་ལས་འགུལ་དེ་ཆེད་དུ་གཉེར་བ་ཞིག་བྱུང་ཡོད། ༢༠༠༨ ཀྱི་སྒེར་ལངས་གསུམ་པ་
དེའི་རང་བཞིན་ཡང་༸༧གོང་ས་མཆོག་བོད་ནང་གདན་འདྲེན་ཞུ་རྒྱུ་དང༌། བོད་ནང་རང་དབང་
དང་རང་བཙན། མང་གཙོ་དང་ཆིག་བསྒྲིལ་སོགས་དགོས་པའི་དགོས་འདུན་སྣ་ཚོགས་ཀྱི་
སྐོར་ཚུད་ཡོད་པས་ཤས་ཆེ་བ་ཆེད་དུ་གཉེར་བའི་ལས་འགུལ་བྱུང་ཡོད། དེའི་རྗེས་ཀྱི་དུས་
ཡུན་གྱི་ནང་དུ། རྒྱ་ནག་གིས་བོད་ནང་ལག་བསྟར་བྱེད་བཞིན་པའི་གནས་བབ་ཀྱི་ཁ་གཏད་དུ།
བོད་མི་ཚོས་འཚེ་མེད་ཞི་བའི་འགོག་རྒོལ་དེ། གཏོར་བཅོམ་གྱི་བྱེད་ལས་ལས་རྒྱབ་ཀྱིས་
ཕྱོགས་ཏེ། མི་རབས་ནས་མི་རབས་བརྒྱད་པའི་འཐབ་རྩོད་ནུས་ལྡན་གྱི་ཐབས་ལམ་ཞིག་གི་
ངོ་བོར་ལེགས་བྱང་དེ་བོད་མིའི་ཆིག་བསྒྲིལ་གྱི་གོང་བུའི་ནུས་པར་གྱུར་པ་རེད། བོད་མིའི་ངོ་
བོ་རྩ་བརླག་ཏུ་གཏོང་བའི་རྒྱ་ནག་གི་སྲིད་བྱུས་དེའི་ཁ་གཏད་དུ་བོད་རྒྱལ་ཁབ་ཚགས་ཚུད་དུ་
གཏོང་བར་བོད་པའི་ལེགས་བྱང་དང༌། སྤྱི་ཚོགས། དཔལ་འབྱོར་བཅས་ཀྱི་གནས་སྟངས་དེ་
དང་པོ་སྟོབས་ཤུགས་ཆེ་རུ་གཏོང་བར་དམིགས་ཏེ། ཐབས་བྱུས་འདི་དག་མཛུབ་མོ་ནང་ལ་
བཙུགས་ཏེ་བལྟ་དགོས་པའི་རིགས་ཤས་ཆེ་བ་ཡོད།
༩། དམིགས་སུ་བཀར་ནས་དཔལ་འབྱོར་གྱི་རོགས་སྐྱོར་དང་། ཆབ་སྲིད་ཀྱི་རྒྱབ་སྐྱོར་གྱི་
ཆེད་དུ་ཕྱི་རོལ་གྱི་ནུས་པ་ལ་ཤུགས་ཆེར་བརྟེན་རྒྱུ་དེ། བོད་དོན་འཐབ་རྩོད་ཀྱི་ཁྱད་ཆོས་ནང་
ནས་ལྟེ་བ་གཅིག་ཆགས་ཡོད། ༡༩༨༧ ལོའི་སྒེར་ལངས་རྗེས་ཀྱི་འཚེ་མེད་ཞི་བའི་རང་བཞིན་
གྱི་འགོག་རྒོལ་དེས། བོད་མི་ཚོར་དྲག་པོའི་འཐབ་རྩོད་བརྒྱུད་དེ་ཐོབ་ཐབས་བྲལ་བའི་རྒྱལ་
སྤྱིའི་ནང་དུ་གཞི་རིམ་མང་ཚོགས་ཀྱི་བསམ་ཚུལ་དེ་རང་ཕྱོགས་སུ་འགུགས་ཐུབ་པ་བྱུང་
ཡོད། ཡིན་ན་ཡང་། གཞི་རིམ་མང་ཚོགས་ཀྱི་འཚེ་མེད་ཞི་བའི་འཐབ་རྩོད་ཅིག་ཡིན་དུས།
ལས་འགུལ་གྱི་ནུས་སྟོབས་ཆེ་ཤོས་ནི་ལས་འགུལ་དེའི་གཤམ་འོག་ནས་སྟེང་དུ་འགྲོ་བའི་
ནུས་སྟོབས་དེ་ཡིན་པ་ལས། ཕྱི་རོལ་གྱི་རོགས་སྐྱོར་གང་གིས་ཀྱང་འདིའི་དོ་ཟླ་དང་ཚབ་
མཚོན་ཡོང་མི་ཐུབ། བོད་མི་ཚོས་རྒྱལ་སྤྱིའི་རྒྱབ་སྐྱོར་གྱི་ཚད་གཞི་དེ་ངེས་པར་དུ་ཤེས་པའི་
ཐོག་ནས་རྒྱལ་ནང་གི་ལས་འགུལ་ཁག་སྟོབས་ཤུགས་ཆེ་རུ་གཏོང་བར་དམིགས་དགོས།། །།

རབ་བྱེད་༣།

བྱུང་རབས་ཀྱི་རྒྱབ་ལྗོངས།
སྔ་མོའི་བོད།
ཕཱ་རན་སི་རྒྱལ་ཁབ་ཀྱི་བཞི་ལྡབ་ཙམ་གྱི་ས་ཁྱོན་ལྡན་པའི་བོད་དེ་འཛམ་གླིང་ནང་མི་
འབོར་ཆེ་ཤོས་ཀྱི་རྒྱལ་ཁབ་རྒྱ་གར་དང་རྒྱ་ནག་གཉིས་ཀྱི་དབར་ལ་གནས་ཡོད། དེ་སྔ་བོད་
མི་ཁོ་ན་གནས་སྡོད་བྱེད་ས་དེར། དེང་སང་བོད་མི་ས་ཡ་དྲུག་ལས་མང་བའི་རྒྱ་རིགས་བོད་
ནང་དུ་ཡོད། ཕྱི་ལོ་༢༠༡༤ནང་ཤི་ཁ་གོ་གཙུག་ལག་སློབ་ཁང་དང་། ཁེས་ཝེས་ཊན་རི་སརྦ་
གཙུག་ལག་སློབ་གྲྭས་དཔར་སྐྲུན་བྱས་པའི་ཉམས་ཞིབ་ཀྱི་དཔྱད་བརྗོད་དེར་གཞི་བཅོལ་ན།
བོད་མཐོ་སྒང་དུ་མི་ལོ་༣༠༠༠༠ གོང་ལ་བོད་མི་ཐོག་མར་གནས་སྡོད་བྱས་ཚུལ་བཤད་ཡོད།
དཔྱད་བརྗོད་དེས་གནའ་མོའི་མི་རྒྱུད་ནན་ཌར་ཐཱལ་གྱི་རྒྱུད་པ་ཌི་ནི་སོ་ཝན་ནས་མཆེད་པའི་
ཇཱན་ནམ་ཕབ་རྒྱུན་བྱེ་བྲག་པ་ཞིག་གིས་གཞན་དག་འཚོ་མི་ཐུབ་པའི་ས་མཐོ་ལ་ཁོར་ཡུག་
རྩུབ་པོ་ཞིག་གི་ནང་དུ་བོད་མི་ཚོ་འཚོ་གནས་ཐུབ་པ་བྱུང་ཡོད་ཅེས་མཇུག་བསྡོམས་བརྒྱབ་
ཡོད།
བརྒྱ་ཕྲག་དྲུག་པའི་ནང་དུ་བོད་ཀྱི་རྒྱལ་ཁམས་དེར་འཕེལ་རྒྱས་བྱུང་སྟེ། བརྒྱ་ཕྲག་བརྒྱད་
པའི་ནང་དུ་ཁུལ་དེར་བོད་ཀྱི་དམག་དཔུང་གི་སྟོབས་ཤུགས་རྩེ་མོར་སླེབས་པ་རེད། ༼པར་
རིས་༢ པར་གཟིགས།༽ སྐབས་དེ་དུས་ཀྱི་སྙན་གྲགས་དེ་དེང་སང་༼བོད་༽ ཅེས་པའི་ཚིག་
བརྗོད་པ་ཙམ་གྱིས་མཉམ་བཞག་ལ་བཞུགས་པའི་དགེ་འདུན་པ་ཞི་ཞིང་དུལ་བ་ཞིག་གི་སྣང་
བརྙན་ཡིད་ལ་འཆར་བ་དེ་ལས་ཧ་ཅང་ངོ་མཚར་བ་ཡོད། བོད་རྒྱལ་ཁམས་ཀྱི་མངའ་ཐང་རྩེ་
མོར་སོན་པའི་སྐབས་དེར། དེང་སང་གི་འབྲུག་དང་། འབྲས་ལྗོངས། བྱང་ཨབ་གྷ་ནིས་ཐན། རྒྱ་
གར་དང་བལ་ཡུལ་གྱི་བྱང་ཕྱོགས་བཅས་ཀྱི་ས་ཁུལ་ཁག་ལའང་སྟངས་འཛིན་བྱས་ཡོད། བོད་
པས་རྒྱ་ནག་ཐེ་བའི་ཁྱིམ་མཚེས་རྒྱལ་ཁབ་ཁག་ནས་ཁྲལ་བསྡུས་ཡོད། ཕྱི་ལོ་༧༦༣ ལོར་རྒྱ་
ནག་ཐང་རྒྱལ་རབས་ཀྱི་རྒྱལ་པོས་བོད་ལ་ཁྲལ་འབུལ་རྒྱུ་མཚམས་འཇོག་བྱས་པར་བརྟེན།
བོད་ཀྱིས་རྒྱ་ནག་ལ་དམག་དྲངས་ཏེ་རྒྱའི་རྒྱལ་ས་དེ་ཉིན་བཅོ་ལྔའི་རིང་བཙན་བཟུང་བྱས་པ་
རེད། རྒྱལ་ཁབ་གཉིས་ཀྱི་དབར་ལ་དེབ་ཐེར་ནང་འཁོད་པའི་འཁོན་འཛིན་གྱི་ལེའུ་སྔ་ཤོས་
གྲས་ཀྱི་དོན་རྐྱེན་འདི། ཕྱི་ལོ་༨༢༡ ལོའི་རྒྱ་བོད་ཆིང་ཡིག་ལ་མིང་རྟགས་བཀོད་དེ་མཇུག་
བསྡུས་པ་རེད།
བརྒྱ་ཕྲག་དགུ་པའི་ནང་དུ་བོད་ཀྱི་དབང་སྒྱུར་པ་ཚོས། ནང་པ་སངས་རྒྱས་པའི་ཆོས་དེ་
བོད་ཀྱི་དཔང་དུ་བླངས་པའི་རྗེས་སུ། བོད་ནང་དྭང་བླངས་ཀྱི་སྒོ་ནས་གོ་མཚོན་སྤངས་པ་ནང་
བཞིན། ཐུན་མོང་མ་ཡིན་པའི་ཆབ་སྲིད་ཀྱི་འགྱུར་བ་ཞིག་བྱུང་བ་རེད། བོད་ཀྱི་དྲག་དམག་གི་
སྟོབས་ཤུགས་ཉིན་རེ་ནས་ཉིན་རེ་ཉམས་རྒུད་ཕྱིན་པ་དང་དུས་མཉམ་དུ་དགོན་པ་དང་དགེ་
འདུན་པའི་གྲངས་འབོར་དེ་འཕར་བ་རེད། བརྒྱ་ཕྲག་བདུན་པ་དང་བརྒྱད་པའི་ནང་ཡོད་པའི་
བཙན་རྒྱལ་གྱི་སྟོབས་ཤུགས་དེའི་ཚབ་ཏུ། བོད་དེ་རྒྱ་གར་དང་། བལ་ཡུལ། སོག་པོ་བཅས་
ནས་དགེ་རྒན་དང་སློབ་གཉེར་བ་འགུགས་པར་དབུས་ཨེ་ཤེ་ཡའི་ནང་གི་དད་པ་དང་སློབ་སྦྱོང་
གི་ལྟེ་གནས་ཤིག་ཏུ་གྱུར་པ་རེད། དེ་ནས་བཟུང་བོད་ཀྱིས་ཁྱིམ་མཚེས་རྒྱལ་ཁབ་ཁག་ལ་
བཙན་འཛུལ་དང་སྙེད་བསྐོ་བྱས་མེད། བོད་ཀྱི་དྲག་པོའི་སྟོབས་ཤུགས་དེ། ད་ཆ་ནང་ཆོས་དེ་
རྒྱལ་ཁབ་ཀྱི་ཆོས་ལ་བསྒྱུར་བའི་ཁེ་ཕན་ལས་བྱུང་བའི་ཞི་བའི་སྟོབས་ཤུགས་ཀྱིས་གོ་ས་
བརྗེས་པ་རེད། བོད་རྒྱལ་ཁམས་ཀྱི་དྲག་པོའི་སྟོབས་ཤུགས་ཀྱི་ཉམས་རྒུད་དེ། བཙན་པོའི་ཁྲི་
རབས་༤༡ པ་དང་། ༤༢ པ་གཉིས་ཆབ་སྲིད་ཀྱི་ཀུན་སློང་ལྡན་པའི་སྒོ་ནས་བཀྲོངས་པའི་རྐྱེན་
གྱིས་མྱུར་དུ་བཏང་བ་དང༌། དེའི་རྗེས་སུ་བོད་སིལ་བུར་ཐོར་བ་རེད།
ཆེན་པོ་ཧོར་གྱི་སྟོབས་ཤུགས་དེ་འཛམ་གླིང་ནང་དར་ཁྱབ་འགྲོ་བའི་དུས་སྐབས་དེར།
བོད་ཀྱི་རྒྱལ་ཁམས་དེ་ནང་ཁུལ་ཕན་ཚུན་འཐབ་པའི་རྒྱལ་ཕྲན་དང་དཔོན་སྡེ་དུ་མར་འཐོར་
ཕྱིན་པ་རེད། བོད་པས་བོད་ནང་དུ་དངོས་སུ་བཙན་འཛུལ་མི་ཡོང་བའི་ཆེད་དུ་མ་སྐུལ་དྭང་
བླངས་ཀྱི་སྒོ་ནས་ཇན་གྷིས་ཁཱན་ལ་ཁྲལ་ཕུལ་ཏེ་མགོ་བཏགས་ཞུས་པ་རེད། ཡོན་རྒྱལ་
རབས་འགོ་འཛུགས་མཁན་དང་། ཇན་གྷིས་ཁཱན་གྱི་ཚ་བོ་ཀུབ་ལཱཡི་ཁཱན་གྱི་སྟོབས་ཤུགས་
དར་རྒྱས་འགྲོ་བའི་སྐབས་སུ། ཀུབ་ལཱཡི་ཁཱན་གྱིས་རྗེས་སུ་རང་གི་དབུ་བླར་བསྟེན་པའི་བོད་
ཀྱི་བླ་མ་ཆོས་རྒྱལ་འཕགས་པ་ལ་འབྲེལ་བ་ཉེ་པོ་བཟོས་པ་རེད། ཀུབ་ལཱཡི་ཡིས་འཕགས་པ་
བོད་ཀྱི་བླ་ན་མེད་པའི་དབུ་ཁྲིད་དུ་བསྐོས་ཏེ་མཆོད་ཡོན་གྱི་འབྲེལ་བ་གསར་འཛུགས་བྱས་པ་
དང་། དེ་ནས་བཟུང་བོད་སོག་དབར་གྱི་འབྲེལ་བ་རྙོག་དྲ་ཅན་དེ་བྱུང་བ་རེད། མཆོད་ཡོན་གྱི་
ཆོད་གན་དེའི་འོག་ཏུ་བོད་ཀྱི་བླ་མ་ཚོས་སོག་པོའི་ཁཱན་ཚོ་ལ་ཆོས་ཕྱོགས་ཀྱི་ལམ་སྟོན་གནང་
རྒྱུ་དང་། ཁཱན་ཚོས་བོད་ལ་དམག་གི་རོགས་སྐྱོར་བྱས་ཏེ་སྲུང་སྐྱོབ་བྱེད་རྒྱུ་བྱས་ཡོད། འབྲེལ་
བ་འདིས་བོད་མི་ཚོ་གནས་སྐབས་རིང་ལ་སོག་པོའི་ཐད་ཀའི་དབང་སྒྱུར་གྱི་གདུག་རྩུབ་ལས་
བསྐྱབས་ཡོད་ཀྱང་། སོག་པོའི་དབང་སྒྱུར་གྱི་རྗེས་སུ་བོད་མིའི་འགོ་ཁྲིད་ཚོ་ཆབ་སྲིད་ཀྱི་
གཉིད་དུ་ཡུར་བཅུག་ནས་རྒྱལ་ཁབ་འཛུགས་སྐྲུན་གྱི་གོ་སྐབས་འཕྲོ་བརླག་བཏང་ཡོད།
རྒྱ་ནག་གཞུང་གི་ཤོད་སྟངས་ལྟར་ན། བོད་ཐོག་རྒྱ་ནག་གི་ཆབ་སྲིད་མངའ་དབང་དེ་ཡོན་
རྒྱལ་རབས་ཀྱི་དུས་སྐབས་ནས་བཟུང་ཡོད་པ་ཤོད་ཀྱི་ཡོད། པེ་ཅིང་གིས་བོད་དེ་བརྒྱ་ཕྲག་
བཅུ་གསུམ་ནང་རྒྱ་ནག་གི་སོག་པོའི་བཙན་པོ། ཀུབ་ལཱའི་ཁཱན་གྱིས་བོད་ལ་དབང་སྒྱུར་བྱེད་
སྐབས་ནས་བཟུང་རྒྱ་ནག་གི་ཆ་ཤས་སུ་གྱུར་པ་རེད་ཅེས་ཤོད་ཀྱི་ཡོད། བོད་མི་ཚོས་སོག་
པོའི་སྟོབས་ཤུགས་ཆེ་བའི་སྐབས་སུ་ཡང་། བོད་ནི་བོད་མིའི་དབང་སྒྱུར་པས་ལུང་པ་བྱེ་བྲག་
ཅིག་གི་ངོ་བོར་འཛིན་སྐྱོང་བྱས་པ་དང་། རྒྱ་ནག་ནི་སོག་པོའི་རྒྱལ་ཁམས་ནས་ཁ་བྲལ་དུ་མེད་
པའི་ཆ་ཤས་ཞིག་གི་ངོ་བོར་ཐད་ཀར་དབང་སྒྱུར་བྱས་པར་ཡིད་ཆེས་བྱེད་ཀྱི་ཡོད། ལྷག་པར་
དུ་ཡོན་རྒྱལ་རབས་ལྷུ་ཞིག་སྐབས། བོད་ཀྱི་དབུ་ཁྲིད་གསར་པ། བཀའ་རྒྱུད་པའི་ཆོས་ལུགས་
ཀྱི་བླ་མ། ཕག་མོ་གྲུ་པ་བྱང་ཆུབ་རྒྱལ་མཚན་ཀྱི་དབང་སྒྱུར་འོག་ཏུ་བོད་ལ་རང་བཙན་ཐོབ་པ་
རེད། རྒྱ་ནག་ལ་རང་བཙན་མ་ཐོབ་པའི་བཅུ་ཕྲག་ཧྲིལ་པོ་གཅིག་གི་སྔོན་དུ། ཕྱི་ལོ་༡༣༥༨
ནང་ལ་བོད་དབུས་གཙང་ཡོངས་རྫོགས་རང་བཙན་གྱི་ངོ་བོར་ཕག་གྲུས་དབང་སྒྱུར་འོག་ཏུ་
སླེབས་ཡོད།
དུས་སྐབས་འདི་འདྲ་ཞིག་ལ་དགེ་ལུགས་ཞེས་པའི་ནང་པའི་ཆོས་བརྒྱུད་གསར་པ་ཞིག་
ཐོན་པ་རེད། དགེ་ལུགས་པའི་སྲོལ་རྒྱུན་དེ་གྲགས་ཆེ་རུ་ཕྱིན་པ་དང་། དེའི་རྗེས་འཇུག་ཚོར་
བཀའ་བརྒྱུད་ལ་རྒྱབ་སྐྱོར་བྱེད་མཁན་གྱི་རྒྱལ་པོས་བཤུ་གཞོག་ཕོག་པ་རེད། འོན་ཀྱང་དགེ་
ལུགས་པ་ལ་སྟོབས་ཤུགས་ཆེ་བའི་སོག་པོའི་དཔའ་རྟུལ་གུ་ཤྲི་ཁཱན་གྱི་རྒྱབ་སྐྱོར་ཐོབ་པ་
རེད། སོག་པོས་བཀའ་བརྒྱུད་པའི་རྒྱལ་པོ་བཀྲོངས་ཏེ། ༡༦༤༢ ལོར་དགེ་ལུགས་པའི་དབུ་
བླ། ༧རྒྱལ་དབང་ལྔ་པ་ཆེན་པོར་བོད་ཡོངས་ཀྱི་བླ་ན་མེད་པའི་དབུ་ཁྲིད་དུ་གསེར་ཁྲིར་མངའ་
གསོལ་བ་རེད། དེས་ན་བརྒྱ་ཕྲག་གསུམ་དང་ཕྱེད་རིང་གི་ཏཱ་ལའི་བླ་མ་སྐུ་ཕྲེང་རིམ་བྱོན་གྱི་
དབང་སྒྱུར་འགོ་ཚུགས་པ་རེད། འོན་ཀྱང་༧ རྒྱལ་དབང་སྐུ་ཕྲེང་མང་པོ་ཞིག་གཞོན་དུས་ནས་
སྐུ་གཤེགས་པར་བརྟེན། བོད་ལ་དབང་སྒྱུར་བའི་ཆབ་སྲིད་ཀྱི་དབང་ཆ་ངོ་མ་དེ་སྡེ་སྲིད་རིམ་
པས་བེད་སྤྱོད་བྱས་པ་རེད། སྤྲུལ་སྐུའི་ལམ་ལུགས་འདི། བླ་མ་ཞིག་གི་ཆོས་ཕྱོགས་ཀྱི་མཛད་
འཕྲིན་རྣམས། གང་ཟག་གཅིག་གི་མི་ཚེའི་དུས་ཡུན་ལས་བརྒལ་ཏེ། ཆོས་ཕྱོགས་ཀྱི་སྒྲིག་
འཛུགས་ཀྱིས་སྲུང་སྐྱོབ་བྱེད་ཐུབ་པ་ལ། ཆེས་ནུས་པ་ལྡན་པའི་ཐབས་ལམ་ཞིག་ཡིན་ཀྱང་
ཆབ་སྲིད་ཀྱི་ཐོག་ལ་བེད་སྤྱོད་གཏོང་སྐབས་གོད་ཆག་ཅན་ཞིག་བྱུང་བ་རེད། ༧རྒྱལ་དབང་སྐུ་
ཕྲེང་གཅིག་དགོངས་པ་གཞན་དོན་དུ་གཤེགས་པའི་རྗེས་སུ། སྐུ་ཕྲེང་རྗེས་མ་དེ་ནར་མ་སོན་
གྱི་བར་དུ་བར་སྟོང་ཡུན་རིང་ཞིག་ཡོད་པ་དེས། བོད་ལ་འགོ་ཁྲིད་ཀྱི་བར་སྟོང་བཟོས་ཏེ་ཕྱིའི་
རྒྱལ་ཁབ་ཀྱི་ཐེ་གཏོགས་དང༌། ནང་འཁྲུག་ཡོང་བའི་རྐྱེན་དུ་གྱུར་ཡོད།
ཕྱི་ལོ་༡༧༢༠ ནང་རྒྱ་ནག་བཙན་བཟུང་བྱེད་མཁན་ཇུར་ཅན་གྱི་མི་རྒྱུད་མན་ཇུས་བོད་ལ་
བཙན་འཛུལ་བྱས་པ་རེད། འདིས་མན་ཇུ་ལ་དབང་ཆ་ཆེ་བ་ཡོད་པའི་མཆོད་ཡོན་གྱི་འབྲེལ་བ་
གསར་པ་ཞིག་བོད་ལ་སྒོ་ཕྱེས་པ་རེད། མན་ཇུ་གོང་མས་བོད་ཀྱི་དབང་སྒྱུར་པའི་ཐོག་ལ་ལྟ་
རྟོགས་བྱེད་མཁན་གྱི་ཨམ་བན་ཞེས་པའི་དཔོན་པོ་གཉིས་བསྐོས་པ་རེད། འོན་ཀྱང་བརྒྱ་ཕྲག་
བཅུ་དགུ་པའི་དཀྱིལ་དུ་མན་ཇུ་ལ་རྒྱལ་ནང་གི་དཀའ་ངལ་འཕྲད་ཙང་བོད་ཐོག་ཁོང་ཚོའི་
ཤུགས་རྐྱེན་དེ་གྲིབ་པ་རེད། དེ་དུས་ཏཱ་ལའི་བླ་མ་སྐུ་ཕྲེང་བཅུ་གསུམ་པས། ༡༨༩༧ ནང་ཨེམ་
བན་ལ་གོ་བསྡུར་མི་དགོས་པར། བོད་ཀྱི་དཔོན་རིགས་མཐོ་གྲས་རང་ཉིད་ཀྱིས་ཐད་ཀར་བསྐོ་
བཞག་གནང་པ་མ་ཟད། ལྷ་སའི་སྟེང་དུ་དེ་སྔ་ཡོད་པའི་མན་ཇུའི་སྟངས་འཛིན་མིང་གི་ལྷག་
མར་མེད་པ་བཟོས་པ་རེད། བརྒྱ་ཕྲག་ཉི་ཤུ་ཚེས་དུས་བོད་དེ་དོན་དངོས་སུ་རང་བཙན་གཙང་
མའི་རྒྱལ་ཁབ་ཀྱི་ངོ་བོར་གནས་ཡོད།
ཕྱི་ལོ་༡༩༠༤ ནང་མདའ་དཔོན་ཡང་ཧས་བེཎཌ་གྱིས་སྣེ་འཁྲིད་པའི་དབྱིན་ཇིའི་དམག་
གིས་བོད་ལ་བཙན་འཛུལ་བྱས་སྐབས། ལྷིང་འཇགས་སྙི་མོ་འདི་འཐོར་ཞིག་ཏུ་ཕྱིན་ཡོད། ལོན་
ཌོན་ནས་ཆོག་མཆན་མེད་པའི་བཙན་འཛུལ་དེར། དབྱིན་ཇིའི་གཞུང་གི་དགོངས་ཚུལ་ཤུགས་
ཆེ་བྱུང་བ་དང༌། ཡང་ཧས་བེཎཌ་གྱི་དཔུང་དམག་དེ་མགྱོགས་པོར་ཕྱིར་ལོག་བྱས་པ་རེད།
དབྱིན་ཇི་བོད་ནས་ཕྱིར་ལོག་བྱས་པའི་ལོ་འགའི་རྗེས་སུ། ཕྱི་ལོ་༡༩༡༠ ལོར་མན་ཇུའི་དཔུང་
དམག་གིས་བོད་ལ་བཙན་འཛུལ་བྱས། བོད་ལ་སྟབས་ལེགས་པ་ཞིག་ལ་ལོ་གཉིས་ཀྱི་རྗེས་སུ་
མན་ཇུའི་རྒྱལ་རབས་ལྷུ་ཞིག་པ་རེད། བོད་པས་མན་ཇུ་བ་ཚོ་ཐོག་མར་བོད་དབུས་གཙང་
དང༌། དེ་རྗེས་བོད་ཤར་ཕྱོགས་ཀྱི་ས་ཁུལ་འགའ་ཤས་ནས་ཕྱིར་འབུད་བྱས་པ་རེད། ཕྱི་ལོ་
༡༩༡༣ ཟླ་༢ ཚེས་༡༣ཉིན་༧རྒྱལ་དབང་སྐུ་ཕྲེང་བཅུ་གསུམ་པས། བོད་རང་བཙན་སྐྱར་ནན་
བྱེད་པའི་དོན་ཚན་ལྔ་ཅན་གྱི་ཡོངས་ཁྱབ་བསྒྲགས་གཏམ་ཞིག་སྤེལ་གནང་ཡོད། ལོ་དེ་རང་གི་
ནང་དུ་བོད་དང་སོག་པོ་གཉིས་ཀྱི་དབར་ལ། རྒྱལ་ཁབ་ཕན་ཚུན་གྱི་མངའ་དབང་ལ་ངོས་ལེན་
བྱེད་པའི་ཆིང་ཡིག་ལ་ས་རྟགས་བཀོད་པ་རེད། ཕྱི་ལོ་༡༩༡༣ ནས་༡༩༤༩ བར་དུ་བོད་དེ་
སོག་པོ་དང་། མན་ཇུ། དབྱིན་ཇི་བཅས་ཀྱི་ཆབ་སྲིད་ཀྱི་ཤུགས་རྐྱེན་མེད་པའི་སྒོ་ནས། སྐྱར་དུ་
དོན་དམ་གྱི་རང་བཙན་རྒྱལ་ཁབ་ཅིག་ཏུ་གྱུར་པ་རེད།
༧རྒྱལ་དབང་སྐུ་ཕྲེང་བཅུ་གསུམ་པའི་བྱུང་རབས་ལྡན་པའི་རང་བཙན་གྱི་དྲིལ་བསྒྲགས་
དེས། དེང་རབས་ཀྱི་བོད་རྒྱལ་ཁབ་ཅིག་གསར་དུ་བསྐྲུན་པ་རེད། ཁོང་གིས་བོད་ཀྱི་བརྒྱ་ཕྲག་
མང་པོའི་རིང་ལ་ཉར་བའི་ཁེར་རྐྱང་དུ་སྡོད་པའི་སྲིད་བྱུས་དེའི་མཇུག་བསྡུ་ཆེད་དུ་ཆབ་སྲིད་
དང་། འཛིན་སྐྱོང་། སྤྱི་ཚོགས་བཅས་ཀྱི་གསར་བརྗེ་དུ་མ་འགོ་བཙུགས་གནང་པ་དང་། སྐྱ་
བོའི་ཤེས་ཡོན་གོང་འཕེལ་དང་། བོད་དམག་དེང་རབས་ཅན་དུ་བསྒྱུར་བ། སེར་མོ་བའི་དབང་
ཆ་ཆུང་དུ་གཏོང་བ་བཅས་གནང་བ་རེད། འོན་ཀྱང་བོད་གཞུང་གི་ཐོག་ཏུ་ཤུགས་རྐྱེན་གཏིང་
ཟབ་ཡོད་པའི་དགོན་སྡེ་ཁག་གི་དབང་འཛིན་པ་མཁྲེགས་འཛིན་ཅན་ཚོ་ནས་དགག་བྱ་ཆེན་པོ་
གདོང་ལེན་གནང་དགོས་ཐུག་ཡོད། ༧རྒྱལ་དབང་སྐུ་ཕྲེང་བཅུ་གསུམ་པའི་སྔོན་བརྡ་གནང་པ་
ལ་ལྟོས་མེད་ཀྱིས། བོད་མི་ཚོས་རང་གི་རྒྱལ་ཁབ་ཕྱིའི་ཉེན་ཚབས་ལས་སྐྱོབ་ཆེད་དུ་མུ་
མཐུད་ཆབ་སྲིད་ཐད་ཁེར་རྐྱང་དུ་གནས་རྒྱུར་བརྟེན་པ་རེད། བོད་མིའི་འགོ་ཁྲིད་ཚོས་ཆིག་
སྟོང་དགུ་བརྒྱ་ཉི་ཤུའི་ནང་དུ་༼ རྒྱལ་མང་ཚོགས་སྡེའི་༽ནང་དུ་ཞུགས་རྒྱུའི་དགོངས་བཞེས་
གནང་ཡང༌། མཐའ་མ་དེར་དགོན་སྡེ་ཁག་ནས་དགག་བྱ་བྱུང་བ་ལ་བརྟེན་ནས་མ་ཞུགས་པ་
རེད། ཕྱོགས་གཅིག་ནས་ཁེར་རྐྱང་དུ་སྡོད་པའི་སྲིད་བྱུས་འདིས་བོད་ལ་ཕྱི་རྒྱལ་གྱིས་བཙན་
འཛུལ་བྱེད་སླ་རུ་བཏང་བ་རེད། བོད་ཀྱིས་༼ རྒྱལ་མང་ཚོགས་སྡེ་༽དང༌། དེ་རྗེས་མཉམ་
འབྲེལ་རྒྱལ་ཚོགས་ཀྱི་ནང་དུ་ཞུགས་མ་ཐུབ་པ་དེས། རྗེས་སུ་མི་རབས་བརྒྱུད་དེ་དཀའ་ངལ་
འཕྲད་ཡོད། ཡིན་ནའང་། མཉམ་འབྲེལ་རྒྱལ་ཚོགས་ཀྱི་ཚོགས་མི་ཡིན་པ་ཙམ་གྱིས། བོད་དེ་
རྒྱ་ནག་གི་བཙན་འཛུལ་ལས་དངོས་སུ་སྐྱོབ་ཐུབ་ཡོད་མིན་ནི་ད་ལྟའི་ཆར་དྲི་བ་ཞིག་རེད།
རྒྱ་ནག་གི་བཙན་འཛུལ།
ཕྱི་ལོ་༡༩༤༩ ཟླ་༡༠ པར་རྒྱ་ནག་དམར་ཤོག་ཚོགས་པ་རྒྱ་ནག་གི་དབང་སྒྱུར་པ་ཆགས་
པ་རེད། ལོ་གཅིག་གི་ནང་དུ་མའོ་ཙེ་ཏུང་གིས་བོད་ལ་བཙན་འཛུལ་འགོ་བཙུགས་པ་དང་།
རྒྱའི་དཔུང་དམག་བོད་ཤར་ཕྱོགས་ནས་འཛུལ་རྒྱུ་འགོ་ཚུགས། དམག་མི་སྟོང་ཕྲག་འགའ་
ཤས་ལས་གྲུབ་པའི་བོད་ཀྱི་དམག་དཔུང་དེར། གོ་མཚོན་བཟང་ལ་དམག་མི་ཁྲི་བཞི་ལས་གྲུབ་
པའི་རྒྱ་ནག་གི་དམག་ཤུགས་ལས་རྒྱལ་ཁ་འཐོབ་རྒྱུའི་གོ་སྐབས་གང་ཡང་མེད། བོད་ཀྱི་རེ་བ་
མཐའ་མ་དེ་ཕྱིའི་རྒྱལ་ཁབ་ཁག་ལ་རོགས་རམ་སྐྱབས་འཇུག་ཞུ་རྒྱུ་དེ་རེད། ཕྱི་ལོ་༡༩༥༠ ཟླ་
༡༡ ཚེས་༧ ཉིན་ལྷ་སས་མཉམ་འབྲེལ་རྒྱལ་ཚོགས་ལ་རོགས་སྐྱོར་ཞུ་བའི་སྙན་ཞུ་ཞིག་ཕུལ་
བ་རེད། འོན་ཀྱང་རྒྱུ་རྐྱེན་ཆེ་བ་གཉིས་ཀྱི་རྐྱེན་པས་མཉམ་འབྲེལ་རྒྱལ་ཚོགས་ཀྱིས་ཐེ་
གཏོགས་བྱེད་དཀའ་བ་བཟོས་པ་རེད། དང་པོར། བོད་དང་རྒྱ་ནག་གཉི་ག་གསར་དུ་བཙུགས་
པའི་རྒྱལ་སྤྱིའི་སྒྲིག་འཛུགས་འདིའི་ཚོགས་མི་མིན་པ་དང་། གཉིས་པར། སྐབས་དེ་དུས་ཀྱི་
སྟོབས་ཤུགས་ཆེ་བའི་རྒྱལ་ཁབ་སུ་ལ་ཡང་། རྒྱལ་ཚོགས་ཀྱི་ནང་དུ་བོད་ཀྱི་ཐོག་ལ་བགྲོ་གླེང་
ཡོང་བའི་སྦྱིན་བདག་བྱེད་རྒྱུའི་འདོད་པ་མེད། གང་གིས་ཅེས་ན། ས་ཁམས་དང་། དཔལ་
འབྱོར། ཆབ་སྲིད་གང་ཐད་ནས་བོད་ནི་སུ་ལའང་ཕན་ཐོགས་བྲལ་བའི་མངོན་གསལ་མེད་པའི་
ས་ཆ་ཞིག་ཡིན། ལྷ་སས་ཕྱི་ཕྱོགས་ཀྱི་ཐེ་གཏོགས་རོགས་སྐྱོར་རྩ་བ་ནས་ཡོང་མི་ཐུབ་པ་
ཤེས་པ་དང༌། རྒྱ་ནག་གཞུང་གིས་བོད་ཐོག་རང་ཉིད་ཀྱི་སྟངས་འཛིན་ཤུགས་ཆེ་རུ་གཏོང་
རྒྱུའི་འབད་བརྩོན་དེར་མཐུན་ལམ་བྱེད་རྒྱུར་ཁས་ལེན་བྱས་པ་རེད། བོད་མིའི་འགོ་ཁྲིད་ཚོ་ལ་
ནི། དམག་འཐབ་དང་མགོ་སྒུར་གཉིས་ལས་གཞན་པའི་གདམ་ཁ་ཞིག་མ་བྱུང་བ་རེད། ཁོང་
ཚོའི་སྲིད་བྱུས་ཀྱི་གདམ་ཁ་ཁག་གི་ནང་དུ་འཚེ་མེད་ཞི་བའི་འགོག་རྒོལ་དེ་གདམ་ཁ་ཞིག་གི་
ཚུལ་དུ་ཡོད་པ་རྩ་བ་ནས་ཤེས་མེད། བོད་ཀྱི་ལྷོ་ཕྱོགས་ཁྱིམ་མཚེས་རྒྱ་གར་ལ་ལམ་ལྷོང་ལྡན་
པའི་འཚེ་མེད་ཞི་བའི་ལས་འགུལ་ཞིག་བརྒྱུད་དེ་རང་བཙན་ཐོབ་མ་ཐག་པ་བྱུང་ཡོད་ཀྱང་།
བོད་མིའི་ཐོག་ལ་གྲུབ་འབྲས་འདིའི་གནད་འགག་དེ་བརླག་ཕྱིན་པ་རེད།
ཕྱི་ལོ་༡༩༥༡ ཟླ་༥ ཚེས་༢༣ཉིན་བོད་རང་བཙན་གྱི་གནས་བབ་མཇུག་བསྡུ་བར། གྲོས་
མཐུན་དོན་ཚན་བཅུ་བདུན། ལ་རྒྱ་བོད་སྐུ་ཚབ་ཀྱིས་ས་རྟགས་བཀོད་པ་རེད། གྲོས་ཆོད་ཀྱི་
ནང་དུ་བོད་ཀྱི་སྲོལ་རྒྱུན་སྤྱི་ཚོགས་ལམ་ལུགས་ལ་འགྱུར་བ་མི་གཏོང་བ་དང་། ༧གོང་ས་
མཆོག་གི་གོ་གནས་ལ་འགྱུར་བ་མེད་པ། རྒྱ་ནག་གིས་བོད་ཐོག་མཚོན་རྟགས་ཙམ་གྱི་དབང་
ཆ་བེད་སྤྱོད་བྱེད་རྒྱུ་བཅས་དམིགས་ཀར་གྱིས་བཀོད་ཡོད། བྱུང་རབས་སྨྲ་བ་ཚེ་རིང་ཤཱཀྱ་
ལགས་ལྟར་ན། བོད་མི་མང་པོས་བོད་ཀྱི་སྤྱི་ཚོགས་དང་ལེགས་བྱང་གི་རང་སྐྱོང་དེ་རྒྱུན་
གནས་ཐུབ་པ་བྱུང་ན། བོད་ཀྱི་ཁྲིམས་མཐུན་གནས་བབ་དེ་རྒྱ་ནག་ལ་ཤོར་ཀྱང་སྐྱོན་ཆ་དེ་
ཙམ་མེད་པའི་ཡིད་ཆེས་བྱས་པ་རེད། བོད་མིའི་ལེགས་བྱང་དང༌། མི་རིགས་ཀྱི་ངོས་འཛིན་
དེ་སྟོབས་ཤུགས་ཆེན་པོ་ཡོད་པ་དང༌། རྒྱ་མི་རིགས་ལས་ཐ་དད་ཡིན་པ་མངོན་གསལ་ཅན་
ཡིན་ཀྱང་། བོད་མི་མང་ཚོགས་ཀྱི་ཆབ་སྲིད་གོ་རྟོགས་དེ་གཞན་ལ་ལྟོས་ཏེ་ཞན་པ་ཡོད། བོད་
རྒྱལ་ཁབ་ཀྱི་དབང་ཆ་དེ་ཕྱོགས་བགོས་ཤུགས་ཆེ་བྱུང་བ་དང༌། ས་གནས་སོ་སོའི་དགོན་པར་
ཡོད་པའི་ཆོས་ཕྱོགས་ཀྱི་ལ་ཞེན་དེ། ལྷ་སར་ཡོད་པའི་ཆབ་སྲིད་ཀྱི་ལ་ཞེན་ལས་ཆེ་བ་བྱུང་
ཡོད། དེའི་ཐོག་ཏུ་བོད་ཀྱི་ས་རྒྱ་ཆེ་བ་དང༌། ས་ཁམས་ཀྱི་གནས་བབ་ཞན་པ། འགྲིམ་འགྲུལ་
དང་བརྡ་འཕྲིན་གྱི་མཐུན་རྐྱེན་ཞན་པ་བཅས་ཀྱིས། བོད་ལ་ཆབ་སྲིད་གོ་རྟོགས་བསྐྲུན་པ་ལ་
འགོག་རྐྱེན་དེ་བས་ཆེ་བ་བཟོས་ཡོད།
གྲོས་མཐུན་ལ་ས་རྟགས་བརྒྱབ་མ་ཐག་ཏུ། རྒྱ་ནག་གིས་བོད་ནང་དགོན་པ་༦༠༠༠ ལས་
མང་བ་ཡོད་པའི་ནང་ནས་༡༢ མ་གཏོགས་མ་ལྷག་པར་གཏོར་བཤིགས་བཏང་སྟེ། བོད་བརྒྱུད་
ནང་བསྟན་གྱི་ལེགས་བྱང་རྩ་མེད་བཟོ་བའི་ལས་འགུལ་སྤེལ་བ་རེད། ཆོས་ཕྱོགས་ཀྱི་སྐུ་ཐང་
དང༌། སྐུ་འདྲ། དངོས་རྫས་གཞན་རྣམས་གཏོར་བཅོམ་དང་འཕྲོག་བཅོམ་བྱས་པ་མ་ཟད། རྒྱ་
ནག་གི་བཟོ་གྲྭའི་མེ་ཐབ་ཁག་གི་ནང་དུ་བཞུས་པ་རེད། རྒྱ་རིགས་ཚོས་བོད་ཀྱི་སྲོལ་རྒྱུན་གླུ་
གཞས་དང་རོལ་དབྱངས་རྣམས་རྗེས་ལུས་དང་རྙིང་རུལ་རེད་ཅེས་བཀག་འགོག་བྱས། སྲོལ་
རྒྱུན་གྱི་རོལ་དབྱངས་དཔེར་ན། མངའ་རི་ཁུལ་གྱི་ཤན་དང་། ཨ་མདོའི་གར། ཁམས་ཀྱི་བྲོ་
རྡུང་དང་འཁོར་བྲོ་སོགས་རྩ་མེད་དུ་བཏང་བ་རེད། གསར་བརྗེ་ཅན་གྱི་དམངས་ཁྲོད་ཀྱི་གླུ་
གཞས་དང༌། ཟློས་གར་གསར་པ་རྣམས་དམར་པོའི་དྲིལ་བསྒྲགས་ཁྱབ་སྤེལ་གྱི་བརྒྱུད་ལམ་
ལ་བེད་སྤྱོད་བཏང་བ་དང་། དེ་དག་གི་གཞས་ཚིག་རྣམས་མའོ་ཙེ་ཏུང་༼ ཤར་ཕྱོགས་ནས་
ཤར་བཞིན་པའི་ཉི་མའི་༽དཔེར་བཀོད་པའང་བསྡུས་ཡོད།
རྒྱ་མིས་ནང་པའི་ཆོས་ལ་རྒོལ་བའི་རྐྱེན་གྱིས། བོད་པའི་སྤྱི་ཚོགས་ཀྱི་སྡེ་ཁག་ཚང་མར་
ཞེ་འཁོན་བཟོས་པ་དང་། རིམ་པས་བོད་རྒྱལ་ཡོངས་སུ་འཚེ་བ་འཕོག་པའི་ཚོར་བ་ཞིག་སྐྱེད་
བཅུག་སྟེ་བོད་ཁྱོན་ཡོངས་ཀྱི་ངོས་འཛིན་དེ་ཤུགས་ཆེ་རུ་བཏང་བ་རེད། འདི་ནི་གཞུང་གིས་
གོ་མཚོན་མེད་པའི་ཞི་བའི་མི་མང་གི་ཐོག་ཏུ། འཚེ་བ་བྱས་པའི་དབང་གིས། གང་བསམ་པའི་
འབྲས་བུ་ལས་ལྡོག་སྟེ་རྣམ་སྨིན་རང་ཐོག་ཏུ་འཁོར་བ་རེད། རྒྱ་ནག་གིས་བོད་ཀྱི་ཞི་བའི་མི་
མང་དང༌། ཆོས་ཕྱོགས་ཀྱི་དབུ་ཁྲིད་ཚོའི་ཐད་དུ་འཚེ་བ་བྱས་པ་དེས། བོད་མིའི་ཤུགས་ཆེ་
བའི་དད་པ་དང་དམ་ཚིག་ལ་དོ་ཕོག་བྱུང་སྟེ། འུ་ཐུག་ནས་དགྲ་ལན་སློག་པའི་ལས་ལ་མི་
འཇུག་ཀ་མེད་བཟོས་པ་རེད། བོད་མི་ཚོའི་རྒྱ་རིགས་ཀྱི་ཐོག་ལ་ཞེ་སྡང་དེ་ཧ་ཅང་ཆེན་པོ་
ཆགས་ཏེ་དེ་སྔའི་ཆོས་བརྒྱུད་དང་ལུང་ཚན་དབར་གྱི་འཐེན་འཁྱེར་དེ་མོག་མོག་པོར་བཟོས་
པ་རེད། བློ་ཁ་མ་ཚིམས་པའི་གནས་བབ་ཀྱིས་ཆིག་བསྒྲིལ་བཟོས་པའི་བོད་མི་ཚོས། རྒྱ་ནག་
ལ་མཉམ་རུབ་ཀྱིས་ཁ་གཏད་གཅོག་རྒྱུ་དེ་ཁོང་ཚོའི་རེ་བ་ཉག་གཅིག་ཡིན་པ་ཤེས་པ་རེད།
བོད་རྒྱལ་ཁབ་ཀྱི་ངོས་འཛིན་ལ་འདུ་ཤེས་གསར་པ་ཞིག་སྐྱེས་པས། དེ་ནི་མྱུར་པོར་ཆབ་སྲིད་
སྐུལ་སློང་གི་གཞི་རྩར་གྱུར་པ་རེད།
ནང་ཆོས་དང་། འཚེ་མེད་ཞི་བ། གཱན་དྡི།
མང་པོ་ཞིག་གིས་འཚེ་མེད་ཞི་བ་དེ་བོད་དང་དོན་གཅིག་ཏུ་བལྟ་ཡི་ཡོད་ཀྱང་། འཚེ་མེད་
ཞི་བའི་འགོག་རྒོལ་དེ་བོད་པའི་ལེགས་བྱང་གི་ནང་དུ་གནས་ཚུལ་གསར་པ་ཞིག་རེད། ཉེ་བའི་
བཅུ་ཕྲག་འགའི་ནང་དུ་གཙོ་ཆེ་བ་༧གོང་ས་མཆོག་གི་ཤུགས་རྐྱེན་ལ་བརྟེན་ནས། འཚེ་མེད་
ཞི་བ་དེ་བོད་བརྒྱུད་ནང་བསྟན་ངོས་འཛིན་གྱི་མཚོན་རྟགས་གཙོ་བོ་ཞིག་ཏུ་གྱུར་ཡོད། འཚེ་
མེད་ཞི་བ་དེ་འདས་པའི་དུས་སུ་ནང་ཆོས་ལ་གལ་ཆེན་ཞིག་ཡིན་ཀྱང་། ཆོས་ལུགས་དེའི་རྨང་
གཞི་གཙོ་བོ་ཞིག་ཡིན་པ་མཐོང་གི་མེད། བོད་མི་ཚོས་འཚེ་མེད་ཞི་བ་དང་། འགོག་རྒོལ་
གཉིས་ལ་གཞི་མཐུན་མེད་པ་ཞིག་ལ་རྩིས་ཡོད། འཚེ་མེད་ཞི་བ་ནི་མགོ་སྒུར་བ་དང་། བྱ་བ་
བྲལ་བ། འཚེ་བ་སྤོང་བ་བཅས་གོ་བ་དང༌། འགོག་རྒོལ་ནི་མི་བརྩི་བ་དང་། བྱེད་ལས་མངོན་
གསལ་ཅན། རྒྱུན་ལྡན་གྱི་འཚེ་བའི་ལས་བཅས་ལ་གོ་ཡོད། བོད་མིའི་བསམ་བློའི་ནང་དུ་འཚེ་
མེད་ཞི་བ་དེ་སྤྱི་ཚོགས་དང་ཆབ་སྲིད་ཀྱི་འཁོར་རྒྱའི་ནང་དུ་མཉམ་སྡེབ་ཀྱི་བྱེད་ལས་ཞིག་མ་
ཡིན་པར། བཟང་སྤྱོད་ཀྱི་འཁོར་རྒྱའི་ནང་དུ་སྒེར་གྱི་བྱེད་ལས་ཡིན་པའི་འདུ་ཤེས་ཡོད། ལྟ་བ་
དང་གྲུབ་མཐའ་གཞན་དག་གང་གིས་ཀྱང་མ་ཡིན་པར། ནང་ཆོས་ཀྱིས་བོད་མིའི་འཇིག་རྟེན་ལྟ་
སྟངས་ལ་བཟོ་ལྟ་བཟོ་བར་ཕན་ཐོགས་ཤུགས་ཆེ་བྱུང་ཡོད་ཀྱང༌། འཚེ་བའི་ལས་དང་ཡ་མ་
བྲལ་པའི་བྱུང་རབས་ཞིག་ཡོད། ཨེལི་ཡེཊ སིཔརླིང་གིས་༼སེམས་ཅན་ཐམས་ཅད་ཀྱི་དོན་
བསྒྲུབ་དགོས་པའི་ལྟ་ཚུལ་དང་མཐུན་པར། སེམས་ཅན་ཐམས་ཅད་ལ་བྱམས་པ་དང་སྙིང་རྗེ་
དགོས་པ་དེ་བོད་བརྒྱུད་ནང་བསྟན་གྱི་གནད་ཆེ་བའི་ཆ་ཤས་ཞིག་རེད། འོན་ཀྱང་འདི་དག་
གཱན་དྡིའི་འཚེ་མེད་ཞི་བ་དང་གཅིག་པ་མ་རེད་ལ། ལག་ལེན་གྱི་ཆ་ནས་བོད་བརྒྱུད་ནང་བསྟན་
ལ་འདི་དག་གཅིག་པུ་མ་གཏོགས་མེད་པའང་མ་རེད།༽ ཅེས་བྲིས་ཡོད། འཚེ་མེད་ཞི་བ་ལས་
ཀྱང་གལ་ཆེ་བ་དེ་ནང་པའི་བསྟན་པ་དེ་བྱུང་ན་འཚེ་མེད་ཞི་བའི་སྒོ་ནས་དང་། དགོས་མཁོ་བྱུང་
ན་འཚེ་བའི་སྒོ་ནས་ཀྱང་སྲུང་སྐྱོབ་བྱེད་རྒྱུའི་བསམ་ཚུལ་དེ་རེད།
ཐ་ན་བརྒྱ་ཕྲག་ཉི་ཤུའི་དཀྱིལ་དུའང་། བོད་མི་ཚོས་འཚེ་མེད་ཞི་བའི་འགོག་རྒོལ་གྱི་
དགོས་མཁོ་དང་ནུས་པ་ལ་དོ་སྣང་བྱས་མེད། ཕྱི་ལོ་༡༩༤༤ ལོར་བོད་ཀྱི་སྐུ་ཚབ་ཚོགས་པ་
ཨཕ་རི་ཀ་དང་ཨེ་ཤེ་ཡའི་ཚོགས་འདུར་ལྡི་ལིར་ཡོད་སྐབས་གཱན་ངྷིའི་ལ་ཁ་བཏགས་ཤིག་
ཕུལ་བས། ཁོང་གིས་འདི་བོད་རང་ནས་བཟོས་པའི་ཐོན་སྐྱེད་རེད་དམ་ཞེས་བཀའ་འདྲི་གནང༌།
ཁ་བཏགས་དེ་རྒྱ་ནག་ནས་བཟོས་པ་ཞིག་ཡིན་པ་ཤེས་སྐབས། གཱན་དྡིས་མ་བཞེས་པར་ཕྱིར་
སློག་གནང་སྟེ། གལ་ཏེ་བོད་མི་རང་གིས་བཟོས་པའི་ཐོན་སྐྱེད་ཅིག་ཡོད་ན་ལེན་གྱི་ཡིན་
གསུངས་པ་རེད། གཱན་དྡི་ལ་རྒྱ་གར་གྱི་རང་མགོ་རང་ཐོན་དང་། དབྱིན་ཇིའི་ཐད་དུ་སྤེལ་བའི་
དཔལ་འབྱོར་གྱི་མཐུན་ལམ་མི་བྱེད་པའི་ཉམས་མྱོང་དེས། རྒྱ་ནག་ནས་བཟོས་པའི་བོད་པའི་
ཕྱག་རྟགས་དེ་མི་བཞེས་པའི་རྒྱུ་བྱས་ཡོད། རྒྱབ་ནས་བལྟས་ན། གཱན་དྡིས་ཆབ་སྲིད་ཀྱི་རང་
བཙན་དང་། དཔལ་འབྱོར་གྱི་རང་མགོ་རང་ཐོན་གྱི་དབར་ལ་འབྲེལ་བ་སྟོན་པའི་གསང་བརྡ་དེ་
མ་འོངས་སྔོན་གཟིགས་རང་རེད། འོན་ཀྱང་༡༩༤༤ ནང་བོད་དེ་རང་དབང་རང་བཙན་གྱི་
རྒྱལ་ཁབ་ཅིག་ཡིན་སྟབས། ཕྲ་བའི་བརྡ་ལན་འདི་ཚོགས་ཞུགས་བྱེད་མཁན་གྱི་བོད་པའི་སྐུ་
ཚབ་ཚོས་གོ་བ་ལེན་མ་ཐུབ་པ་རེད།
གཱན་དྡིའི་འཚེ་མེད་ཞི་བའི་ལྟ་གྲུབ་ལ་དོ་སྣང་གནང་མཁན་གྱི་གང་ཟག་གཅིག་པུ་དེ་སྐུ་ན་
གཞོན་པའི་༧རྒྱལ་བ་རིན་པོ་ཆེ་བྱུང་བ་རེད། དགུང་ལོ་༢༡ ལ་ཕེབས་པའི་༸གོང་ས་མཆོག་
གིས་ཕྱི་ལོ་༡༩༥༦ ལོར་ཐུབ་པ་སངས་རྒྱས་བཅོམ་ལྡན་འདས་སྐུ་མྱ་ངན་ལས་འདས་ཏེ་མི་ལོ་
༢༥༠༠ འཁོར་བའི་དུས་དྲན་ཐོག་རྒྱ་གར་དུ་ཞབས་བཅགས་སྐབས། མེས་པོ་དམ་གཱན་དྡིའི་སྐུ་
པུར་བཞུགས་ས་དེར་བཞེངས་ཏེ་འཚེ་མེད་ཞི་བའི་ཉམས་ལེན་ལ་ཞུགས་རྒྱུའི་དམ་བཅའ་
གནང་བ་རེད། ༧གོང་ས་མཆོག་གིས་རང་རྣམ་གྱི་ནང་དུ་༼ ངེད་རང་དེ་གར་ཡར་ལངས་ཏེ་
སྡོད་སྐབས། གལ་ཏེ་བདག་ཉིད་ཆེན་པོ་ཁོང་སྐུ་འཚོ་བཞུགས་ཡིན་ན། ཁོང་གིས་ང་ལ་བསླབ་
བྱ་བཟང་པོ་ག་རེ་གནང་ཡོད་དམ་སྙམ་བྱུང༌། བོད་ནང་གི་བོད་མིའི་རང་དབང་གི་ཆེད་དུ་ཞི་
བའི་ལས་འགུལ་སྤེལ་བར་ཁོང་གིས་ཐབས་ཤེས་ཡོད་རྒུ་རྩལ་སྒྲུག་ཏན་ཏན་གནང་ཡོ
རེད་བསམ་བྱུང་། ངས་དཀའ་ཚེགས་ཇི་འདྲ་ཞིག་འཕྲད་ཀྱང་གདོང་ལེན་གྱིས་ཁོང་གི་ལམ་
སྟོན་གནང་བ་དེར་ཤར་སྐྱོད་བྱེད་རྒྱུའི་སེམས་ཐག་བཅད་པ་ཡིན། ངས་སྙིང་སྟོབས་སྐྱེད་པའི་
སྒོ་ནས་འཚེ་བའི་ལས་དང་དུས་ནམ་ཡང་འབྲེལ་བ་མི་བྱེད་པའི་ཐག་གཅོད་བྱས་པ་ཡིན།༽
ཞེས་བྲིས་གནང་ཡོད། ༧གོང་ས་མཆོག་གིས་བདག་ཉིད་ཆེན་པོ་དངོས་སུ་ཞལ་མཇལ་མེད་
ཀྱང་། གོ་སྐབས་འདིས་ཁོང་གི་སྐུ་ཚེ་ལ་འགྱུར་དུ་མེད་པའི་བག་ཆགས་བཟང་པོ་ཞིག་བཞག་
པ་མ་ཟད། དེ་ལས་འཕྲོས་ཏེ་བོད་ཀྱི་མ་འོངས་པའི་ཐོག་ལའང་དེ་ལྟར་བྱུང་ཡོད། འོན་ཀྱང་དེའི་
སྐབས་སུ་བོད་ཀྱི་ཆབ་སྲིད་དབུ་ཁྲིད་ཀྱི་ཐུགས་འགན་བཞེས་པ་ལ་༧གོང་ས་མཆོག་ཧ་ཅང་སྐུ་
ན་ཕྲ་མོ་ཡིན།། །།

རབ་བྱེད་༤།

བོད་ཀྱི་སྒེར་ལངས་དང་པོ། ༡༩༥༦ ནས་༥༩ བར།
༡༩༥༦ ལོར་བོད་ཤར་ཕྱོགས་སུ་དྲག་པོའི་གྱེན་ལངས།
བོད་མིའི་རྩ་བའི་རྒྱུན་གྱི་བགྲོ་གླེང་གི་ནང་དུ་བོད་མི་ཚོས་ལྷ་སར་རྒྱ་ནག་གི་བཙན་བཟུང་
ལ་ངོ་རྒོལ་དང༌། ༧གོང་ས་མཆོག་བཙན་བྱོལ་དུ་ཕེབས་པའི་ལོ་༡༩༥༩ དེ་བོད་མིའི་སྒེར་
ལངས་དང་པོ་དེ་ཡིན་པར་བལྟ་ཡི་ཡོད། ཡིན་ན་ཡང༌། ༡༩༥༩ ལོའི་ལྷ་སའི་སྒེར་ལངས་དེའི་
སྔོན་དུ་བོད་ཤར་ཕྱོགས་སུ་གོ་མཚོན་ལྡན་པའི་སྒེར་ལངས་ཀྱི་དོན་རྐྱེན་དུ་མ་བྱུང་ཡོད་ཀྱང་།
སྒེར་ལངས་འདི་དག་ལྷ་ས་དབུས་སུ་བཞག་པའི་ཡིག་ཆ་དང་། བོད་ཀྱི་བྱུང་བ་བརྗོད་པ་ཚོས་
དོ་སྣང་བྱས་མེད། རྒྱ་ནག་གིས་༡༩༥༦ ལོར་བོད་ལྷོ་ཤར་མངའ་ཁུལ་གྱི་ཁམས་དང་། བྱང་
ཤར་མངའ་ཁུལ་གྱི་ཨ་མདོ་གཉིས་ཀྱི་ནང་དུ་ཡ་ང་བའི་༼མང་གཙོའི་བཅོས་བསྒྱུར་༽ བྱེད་
རྒྱུ་འགོ་བཙུགས་པ་རེད། རྒྱ་ནག་གིས་ཆོས་ཕྱོགས་ཀྱི་དབུ་ཁྲིད་དང་། དགོན་སྡེ་ཁག་ལེགས་
བྱང་གི་ཉམས་ལེན། མཆོད་མཇལ་གྱི་གནས་བཅས་དམིགས་འབེན་དུ་བྱས་ཏེ། དམར་པོའི་ལྟ་
བ་བོད་མིའི་ཐོག་ཏུ་བཙན་འགེལ་བྱེད་བཞིན་པའི་སྒོ་ནས་ཆོས་ལ་ངོ་རྒོལ་བྱེད་པའི་ལས་
འགུལ་སྤེལ་བ་རེད། མི་མང་སྡེབ་བཟུང་བྱེད་པ་དང་། བླ་ཆེན་དང་མི་ཆེན་རྣམས་བཀྲོངས་པ།
ཆོས་ཕྱོགས་ཀྱི་ཆོ་ག་ཕྱག་ལེན་འགོག་པའི་བྱེད་སྟངས་ངན་པ་འདི་དག་གིས། ཁམས་པའི་
སྒེར་ལངས་ཞེས་པའི་དྲག་པོའི་གྱེན་ལངས་ཞིག་གི་མེ་ལྕེ་སྤར་བཅུག་པ་རེད། བོད་ཤར་
ཕྱོགས་ཡོངས་སུ་ཁྱབ་པའི་གྱེན་ལངས་འདིས། གནས་སྐབས་ཤིག་རིང་ལ་རྒྱ་མི་ས་ཁུལ་ཁག་
ནས་ཕྱིར་འབུད་བྱེད་ཐུབ་ཡོད། འོན་ཀྱང་རྒྱའི་དམག་དཔུང་དེ་བས་མང་བ་སླེབས་པ་དང༌།
བོད་དམག་རྣམས་སྐབས་དེར་༼ མང་གཙོའི་བཅོས་བསྒྱུར་༽ལག་བསྟར་བྱས་མེད་ས། བོད་
དབུས་གཙང་གི་ཕྱོགས་སུ་ཕྱིར་བཤིག་བརྒྱབ་པ་རེད།
ཕྱི་ལོ་༡༩༥༦ ལོའི་གྱེན་ལངས་དེ་སངས་རྒྱས་ཀྱི་བསྟན་པ་སྲུང་སྐྱོབ་ཀྱི་བསམ་ཚུལ་ལ་
འཁོར་ནས་བསྡད་པ་རེད། མནའ་འབྲེལ་གྱི་མིང་ལ་༼བསྟན་སྲུང་དྭང་བླངས་དམག་སྒར་༽
ཞེས་བཏགས་ཏེ། བོད་རྒྱལ་ཁབ་སྲུང་སྐྱོབ་ཀྱི་ཆེད་དུ་མ་ཡིན་པར། སངས་རྒྱས་ཀྱི་བསྟན་པ་
སྲུང་སྐྱོབ་ཀྱི་ཆེད་དུ་ཡིན་པ་གསལ་ཡོད། ལུང་ཚན་གྱི་ཐད་ནས་ཆབ་སྲིད་ཀྱི་མི་མཐུན་པ་
ཤུགས་ཆེ་ཡོད་ཙང་། བོད་མི་མང་ཚོགས་རྒྱ་ཁྱབ་ཀྱི་སྒོ་ནས་དོན་གནད་གཅིག་གི་ཐོག་ཏུ་
གཅིག་བསྒྲིལ་གྱིས་སྐུལ་སློང་བྱེད་པའི་རྒྱུ་དེ་ནང་ཆོས་ཁོ་ན་རེད། དེས་ན་དུས་ཡུན་འདིའི
རིང་ལ་ནང་ཆོས་དེ་བོད་མིའི་འགོག་རྒོལ་གྱི་རྩ་དོན་ལྟེ་བར་གྱུར་པ་རེད།
བོད་ཤར་ཕྱོགས་ནས་བོད་དབུས་སུ་ཕྱིར་བཤིགས་བྱེད་མཁན། ཁམས་པའི་སྒེར་ལངས་
ཀྱི་འགོ་ཁྲིད་ཚོས། སྡེ་ཚན་མང་བའི་མནའ་འབྲེལ་དེ་འགོག་རྒོལ་གྱི་དམག་དཔུང་གཅིག་ཏུ་
བསྒྲིལ་ཏེ་སྐྱར་སྒྲིག་བྱེད་རྒྱུར་ཐག་བཅད་པ་རེད། ཕྱི་ལོ་༡༩༥༨ ཟླ་༦ ཚེས་༡༦ཉིན་ཁོང་ཚོས་
ཁམས་ཀྱི་ཚོང་པ་ནས་དཔའ་རྟུལ་དུ་བསྒྱུར་བའི་ཨ་ཕྲུག་མགོན་པོ་བཀྲིས་ཀྱི་འགོ་ཁྲིད་འོག་ཏུ་
མདོ་ཁམས་ཆུ་བཞི་སྒང་དྲུག་ཅེས་པའི་དྲག་པོའི་འགོག་རྒོལ་གྱི་དམག་དཔུང་དེ་འགོ་བཙུགས་
པ་རེད། འགོག་རྒོལ་གྱི་འགོ་ཁྲིད་ཚོས་དམག་འཐབ་རོགས་སྐྱོར་གྱི་དོན་དུ་རྒྱལ་ཁབ་མང་
པོར་འབོད་སྐུལ་ཞུས་ཀྱང་གྲུབ་འབྲས་མ་ཐོན། མཐའ་མ་དེར་གྲང་དམག་སྐབས་ཀྱི་མཉམ་
འབྲེལ་ཡ་མཚར་ཤོས་གཅིག་གི་ནང་དུ། ཨ་རིའི་གསང་བའི་ལས་ཁུངས་ཀྱིས་བོད་པར་གསང་
བའི་སྒོ་ནས་རོགས་སྐྱོར་བྱེད་རྒྱུ་ཁས་བླངས་པ་རེད། ཕྱི་ལོ་༡༩༥༩ ནས་༡༩༦༤ བར་དུ་ལོ་
ལྔའི་རིང་ང་ལ་ཨ་རིའི་གསང་བའི་ལས་ཁུངས་ནས་བོད་མི་༢༥༩ ལ་ཁོ་ལོ་རཱཌོའི་ཀེམ་ཧེལ་དུ་
འཇབ་དམག་གི་སྦྱོང་བདར་སྤྲད་པ་རེད།
༡༩༥༩ ལོའི་ལྷ་སའི་སྒེར་ལངས།
ཁམས་པའི་སྒེར་ལངས་རྩེ་མོར་སོན་པའི་སྐབས་སུ་མའོ་ཙེ་ཏུང་ལ་ཉིན་ལྟར་བོད་ཐོག་གི་
གནས་ཚུལ་སྙན་གསེང་ཡོང་གི་ཡོད། གནས་སྟངས་ཀྱི་སྙན་ཐོ་ཞིག་གི་ནང་དུ་རྒྱ་ནག་གི་འགོ་
ཁྲིད་གཙོ་བོ་ཚོ་ལ། བོད་ཤར་ཕྱོགས་ཀྱི་གྱེན་ལངས་དེ་གཞི་རྒྱ་ཆེ་རུ་ཕྱིན་ནས་ཧ་ལམ་རྒྱལ་
ཡོངས་གྱེན་ལངས་སུ་གྱུར་འདུག་ཅེས་ཤིན་ཧྭ་གསར་ཁང་གིས་ཉེན་བརྡ་བཏང་པ་རེད། འོན་
ཀྱང་མའོས་འཚེ་བ་བྱུང་བར་སྣང་དག་མ་བཏང་བར་ལན་འདེབས་འདི་ལྟར་བྱས་པ་རེད།
༼བོད་ཀྱི་ས་ཁུལ་ཁག་ཏུ་ཡོང་རྒྱུའི་ལོ་འགའི་རིང་ལ། དགྲ་བོའི་ཕྱོགས་དང༌། ང་ཚོའི
ཕྱོགས་གཉིས་དབར་ལ་མང་ཚོགས་ཀྱི་རྒྱབ་སྐྱོར་ཐོབ་པར་འགྲན་རྩོད་བྱས་ཏེ། དམག་དཔུང་
གི་ནུས་པར་ཚོད་ལྟ་བྱེད་དགོས། ལོ་འགའ་ཤས་ཀྱི་རྗེས་སུ། དཔེར་ན། ལོ་གསུམ་ནས་བཞི་
བར་དུའམ། ཡང་ན་ལོ་ལྔ་ནས་དྲུག་བར་དུའམ། ཡང་ན། ལོ་བདུན་ནས་བརྒྱད་བར་དུ་སྒུག་
པའི་རྗེས་སུ་ཡོ་ལངས་ཆེན་པོ་ཞིག་ཡོང་རྒྱུ་ཡིན་པ་ངེས་ཅན་རེད། དེ་དུས་ཁོ་ནར་དཀའ་ངལ་
ཚང་མ་བསལ་གྱི་རེད།
འགོ་སྟོད་དུ་བོད་ཀྱི་དབང་སྒྱུར་པ་ཚོས་བཀོལ་བའི་དམག་དཔུང་གི་ནུས་པ་ཞེ་དྲགས་སྐྱོ་
བོ་རེད། འོན་ཀྱང་ད་ཆ་སེམས་ཤུགས་ཆེན་པོ་ཡོད་པའི་གྱེན་ལོག་པ་གྲངས་༡༠༠༠༠ ཡོད་
རེད། འདི་ང་ཚོར་ཉེན་ཁ་ཆེ་བའི་དགྲ་བོ་རེད། འོན་ཀྱང་འདི་བྱ་བ་ངན་པ་ཞིག་ཡིན་མི་དགོས།
དེ་ལས་ལྡོག་སྟེ་བཟང་པོ་ཞིག་ཡིན་གྱི་རེད། གང་ཡིན་ཟེར་ན་དེས་ང་ཚོར་དཀའ་ངལ་དེ་དྲག་
པོའི་སྒོ་ནས་སེལ་དུ་འཇུག་གི་ཡོད།༽
མའོ་ལ་བོད་ཀྱི་དཀའ་རྙོག་དེ་དམག་འཐབ་བརྒྱུད་དེ་སེལ་འདོད་ག་རེ་བྱས་ཏེ་ཡོད་པ་དེ་
ང་ཚོས་ལས་སླ་པོར་མཐོང་ཐུབ། རྒྱ་ནག་ལ་དམག་དཔུང་ཆེན་པོ་དང་། གོ་མཚོན་དང་། བརྡ་
འཕྲིན་གྱི་འཕྲུལ་ཆས་དང༌། མཐུན་རྐྱེན་ང་ཚོ་ལས་ཧ་ཅང་བཟང་བ་ཡོད་པའི་ཁེ་ཕན་ཡོད་པ་དེ་
གསལ་པོ་རེད། མཁས་དབང་ཇཱན་ ཤཱརྤ་ཀྱིས་༼ གལ་ཏེ་ཁྱོད་ཀྱིས་འཚེ་བ་སྤྱད་དེ་འཐབ་རྒྱུར་
བདམས་ན། ཁྱེད་རང་གིས་ཕྱོགས་འགལ་བའི་གོ་མཚོན་བཟང་ཤོས་དེ་ལ་ཁ་གཏད་གཅོག་
རྒྱུར་བདམས་པ་རེད།༽ ཅེས་གསུངས་ཡོད། མའོ་ཡིས་སྐབས་དེའི་གཉན་འཕྲང་དེ་དམག་གི་
སྟོབས་ཤུགས་ཆ་ཚང་བཀོལ་ཏེ་བོད་དབུས་སུ་༼མང་གཙོའི་བཅོས་བསྒྱུར་༽ འགོ་འཛུགས་
བྱེད་པ་ལ་ཁ་གཡར་སའི་དུས་ཚོད་ཡག་པོ་ཞིག་ཏུ་མཐོང་པ་རེད།
ཕྱི་ལོ་༡༩༥༩ ཟླ་༣ པའི་འགོ་སྟོད་དུ་༧རྒྱལ་བ་རིན་པོ་ཆེ་རྒྱ་མིའི་དམག་སྒར་དུ་ཟློས་
གར་གཟིགས་མོར་གདན་འདྲེན་ཞུས་པ་དང༌། དེར་སྐུ་རྐྱང་ཕེབས་དགོས་པ་རེ་འདུན་ཞུས
སྐོར་གྱི་དཀྲོག་གཏམ་ཞིག་ལྷ་སར་ཁྱབ་པ་རེད། བོད་མི་ཚོས་འདི་ནི་༧རྒྱལ་བ་རིན་པོ་ཆེ་རྒྱ
མིས་བཙན་འཁྲིད་བྱེད་རྩིས་ཀྱི་ངན་བྱུས་ཞིག་ཏུ་མཐོང་བ་རེད། གནས་ཚུལ་འདི་ལྷ་སའི་ནང་
དུ་ལམ་སེང་ཁྱབ་པ་རེད། སྟབས་ལེགས་པ་ཞིག་ལ་དགེ་འདུན་པ་ཞིག་གིས་རྟ་ལ་བཞོན་ཏེ་ལྷ་
སའི་མི་མང་ཚང་མར་དེའི་སང་ཞོགས་དེ་ནོར་བུ་གླིང་གར་འཛོམས་དགོས་པའི་བརྡ་བཏང་པ་
རེད། འདི་ནི་༼མཚན་གུང་གི་རྟ་འགྲུལ་༽ ཞེས་པའི་ནང་དུ་པཱོལ་རི་ཝེ་རི་ཡིས་ཕྱི་ལོ་༡༧༧༥
ལོར་དབྱིན་ཇིའི་དཔུང་དམག་ཉེ་བར་སླེབས་ཀྱི་ཡོད་པའི་སྐོར་ཨ་རིའི་གྲོང་དམག་ཚོ་ལ་སྔོན་
བརྡ་བཏང་པ་ནང་བཞིན་བྱུང་ཡོད། ཆུ་ཚོད་འགའ་ཤས་ཀྱི་ནང་དུ་ལྷ་སའི་ཡུལ་མི་དཀྱུས་མ་
ཚོས་༧རྒྱལ་བ་རིན་པོ་ཆེའི་དབྱར་ཁའི་ཕོ་བྲང་ནོར་བུ་གླིང་གའི་མཐའ་བསྐོར་བ་རེད།
ཚོགས་དེ་ནི་༧རྒྱལ་བ་རིན་པོ་ཆེའི་སྐུ་ཕྱྭར་སྲུང་སྐྱོབ་བྱེད་པའི་དམིགས་ཡུལ་དེས་ཆིག་
བསྒྲིལ་བཟོས་ཡོད་པ་དང་། ཁོང་ཚོའི་འཐབ་རྩལ་ནི་ཕོ་བྲང་གི་མཐའ་ཡོངས་ནས་བསྐོར་ཏེ་རྒྱ་
མི་ནང་དུ་འཛུལ་མི་ཐུབ་པ་བཟོ་རྒྱུ་དེ་རེད། བོད་མི་ཚོས་རང་ཉིད་ཀྱི་ལུས་པོ་གོ་ཁྲབ་ཀྱི་ཚུལ་
དུ་སྤྱད་དེ། བོད་ནང་དུ་འཚེ་མེད་ཞི་བའི་ཐེ་གཏོགས་ཀྱི་འཐབ་རྩལ་བེད་སྤྱོད་བྱས་པ་དེ་ཡིག་
ཐོག་ཏུ་འཁོད་པ་དང་པོ་ཆགས་ཡོད།
ཡིན་ན་ཡང་། འཆར་གཞི་དང་འགོ་ཁྲིད་ཀྱི་གསལ་ཁ་མེད་སྟབས། མི་ཚོགས་དེས་རྒྱ་མི་
དང་མཉམ་དུ་ལག་འབྲེལ་བྱེད་མཁན་བོད་པའི་དཔོན་རིགས་ཚོར་ཁོང་ཁྲོ་བསྟན་པས། ཞི་བའི་
འདུ་འཛོམས་དེ་ག་ལེར་ཟིང་ཆར་གྱུར་པ་རེད། དཔོན་རིགས་འདི་ཚོའི་ནང་ནས་མཁན་ཆུང་
བསོད་ནམས་རྒྱ་མཚོ། ཐོག་མར་གྲྭ་ཆས་གྱོན་ཏེ་ནོར་བུ་གླིང་གར་སླེབས་པ་དང༌། དེ་ནས་
སྟོད་ཐུང་དཀར་པོ་དང་། གོས་ཐུང་རྨུག་པོ། རྒྱ་མིའི་ཞྭ་མོ་ཞིག་བཅས་གྱོན་ཏེ་ཕྱིར་ཐོན་པ་རེད
ཁོ་པས་བོད་ཆས་སྐྱུར་ཏེ་རྒྱ་ཆས་གྱོན་པ་དེར་མང་ཚོགས་ཁོང་ཁྲོ་ལངས་ཏེ་ལག་རུབ་བརྒྱབ་
སྟེ་བསད་པ་རེད། འཚེ་བའི་དོན་རྐྱེན་འདི་ནི་སྐབས་དེར་འགོ་ཁྲིད་མེད་པའམ། ཡང་ན་ལམ་
སྟོན་དང་ཐབས་བྱུས་སྐྱོ་བའི་དབང་གིས་བྱུང་བ་རེད། འགོ་ཁྲིད་དང་། འཆར་གཞི། ཐབས་བྱུས་
བཅས་ཡག་པོ་བྱུང་ཡོད་ན། མི་ཚོགས་དེ་སྒྲིག་ལམ་མེད་པའི་འདུ་ཚོགས་ཞིག་ཏུ་འགྱུར་བར་
སྔོན་འགོག་ཐུབ་ཡོད་ཀྱི་རེད།
ཕྱི་ལོ་༡༩༥༩ ཟླ་༣ ཚེས་༡༡ ཉིན། ཕོ་བྲང་པོ་ཏཱ་ལའི་མདུན་དུ་ཡོད་པའི་ཞོལ་གྲོང་བརྡལ་
དུ། བོད་མི་སྟོང་ཕྲག་དུ་མ་འཛོམས་ཏེ་ལྷ་སའི་ནང་དུ་རྔམ་སྟོན་ཁྲོམ་བསྐོར་ཆེ་ཤོས་དེ་བྱུང་བ་
རེད། ལྷ་སའི་སྲིད་གཞུང་ནང་དུ་རྒྱ་ནག་གི་ཐེ་བྱུས་འགོག་པའི་ཆེད་དུ་བོད་གཞུང་གི་དཔོན་
རིགས་ལྔ་བཅུ་ཐམ་པ་ཡོད་པའི་ཚོགས་འདུ་ཞིག་བསྐོངས་ཏེ་མི་མང་ཚོགས་འདུ་ཞེས་པའི་སྡེ་
ཁག་གསར་པ་ཞིག་བཙུགས་པ་རེད། འདི་ནི་དོ་མཉམ་པའི་ཚན་པ་ཞིག་བཙུགས་ཏེ་ཆབ་སྲིད་
ཀྱི་དབང་འཛིན་པ་ངོས་ལེན་མི་བྱེད་པའི་གྲལ་རིམ་ཅན་གྱི་འཚེ་མེད་ཞི་བའི་ལས་འགུལ་གྱི་
དཔེ་མཚོན་ཞིག་རེད། ཚོགས་ཐོག་ཏུ་གསུང་བཤད་གནང་མཁན་དེ་ཚོས། རྒྱ་ནག་ལ་རྒོལ་
གཏམ་བཏང་པའི་སྒོ་ནས། རྒྱ་ནག་གི་དབང་སྒྱུར་མེད་པར་བཟོ་ཆེད་མང་ཚོགས་གྱེན་ལངས་
དགོས་པའི་འབོད་སྐུལ་བྱས་པ་རེད། མི་མང་ཚོགས་འདུས་གྲོས་ཆོད་དོན་ཚན་བཅུ་བདུན་ལ་
ཁས་ལེན་བྱས་མེད། ཕྱི་ཟླ་༣ ཚེས་༡༢ཉིན། མི་ཚོགས་དེས་ལྷ་སའི་ནང་དུ་ཡོད་པའི་རྒྱ་གར་
དང་། བལ་ཡུལ་གྱི་གཞུང་ཚབ་གཉིས་ཀྱི་མདུན་དུ་སོང་སྟེ། རྒྱ་གར་དང་བལ་ཡུལ་གྱིས་བོད་
རང་བཙན་ལ་རྒྱབ་སྐྱོར་དགོས་པའི་རེ་འདུན་བཏོན་པ་རེད། ཡ་མཚར་བ་ཞིག་ལ། བོད་གཞུང་
གིས་རྒྱ་ནག་ལ་ངོ་སྲུང་རྒྱུའི་སྲིད་བྱུས་ལས་ཡོངས་སུ་ལྡོག་སྟེ། བོད་གཞུང་གི་གོ་མཛོད་ནས་
གོ་མཚོན་རྣམས་མང་ཚོགས་ལ་འགྲེམས་སྤྲོད་ཆོག་པའི་ཆོག་མཆན་གནང་པ་རེད།
བདུན་ཕྲག་གཅིག་གི་རིང་ལ་ངོ་རྒོལ་བ་ཚོས་གྲོང་འཁྱེར་ལ་དབང་སྒྱུར་བྱས་པ་རེད། རྒྱང་
རྩེ་དང་ཕག་རི་ལྟ་བུ་བོད་ཀྱི་ས་ཁུལ་གཞན་དུའང་གྱེན་ལངས་དེ་ཁྱབ་པ་མ་ཟད། ༼པར་རིས་
༣ པར་གཟིགས།༽ གྱེན་ལངས་ཀྱི་གསར་འགྱུར་དེ་ཕྱིའི་འཛམ་གླིང་ནང་ལའང་ག་ལེར་ཁྱབ་
པ་རེད། ཕྱི་ཟླ་༣ ཚེས་༡༧ ཉིན་དེར་རྒྱ་མིས་རྔམ་སྟོན་པ་རྣམས་ལ་སྡིགས་ར་སྐུལ་ཕྱིར་ལྷ་
སའི་གཡས་གཡོན་དུ་མེ་གྱོགས་བརྒྱབ་པས་༧རྒྱལ་བ་རིན་པོ་ཆེ་ལྷ་ས་ནས་བྲོས་བྱོལ་དུ་
ཕེབས་པ་རེད། ཟླ༣ ཚེས་༡༩ ཉིན་བོད་མི་ངོ་ལོག་པ་ཚོས་རྒྱ་མིའི་འཛིན་སྐྱོང་དང་དམག་
སྒར་ཁག་ལ་ཕར་རྒོལ་བྱེད་རྒྱུ་འགོ་བཙུགས། དེའི་ཕྱི་ཉིན་དེར་རྒྱ་ནག་གིས་གྱེན་ལོག་གཞོད་
འཇགས་ཀྱི་ཆེད་དུ་ཧ་ཅང་ཤུགས་ཆེ་བའི་ཚུར་རྒོལ་བྱེད་རྒྱུ་འགོ་བཙུགས་པ་རེད། རྒྱ་ནག་
གཞུང་གི་གྲངས་ཐོ་ལྟར་ན། སྒེར་ལངས་དེའི་སྐབས་སུ་བོད་མི་བརྒྱད་ཁྲི་བདུན་སྟོང་རྐྱེན
འདས་སུ་བཏང་ཡོད། བོད་གཞུང་གི་ཚོད་དཔག་ལྟར་བྱས་ན། སྒེར་ལངས་དེའི་སྐབས་སུ་བོད་
མི་བཞི་འབུམ་གསུམ་ཁྲིའི་ཚེ་སྲོག་ཤོར་བ་དང༌། ཕྱི་ལོ་༡༩༥༠ ནས་༡༩༨༤ བར་དུ་བོད་མི་
ཉིས་འབུམ་དྲུག་ཁྲི་བཙོན་ཁང་དང་། ངལ་རྩོལ་བསྒྱུར་བཀོད་ཁང་གི་ནང་དུ་རྐྱེན་འདས་སུ་ཕྱིན་
ཡོད། ཕྱོགས་ཡོངས་ནས་བཤད་ན། གལ་ཏེ་༡༩༥༩ སྔོན་གྱི་ལོ་དུས་རྣམས་དང་། དེའི་རྗེས་
ཀྱི་བཅུ་ཕྲག་འགའ་ཤས་བཅས་རྩིས་ན། རྒྱ་ནག་གི་བཙན་འཛུལ་དང་བཙན་བཟུང་གི་ཐད་ཀའི་
མཇུག་འབྲས་སུ་བོད་མི་ས་ཡ་གཅིག་ལྷག་གི་ཚེ་སྲོག་ཤོར་བར་ཡིད་ཆེས་བྱེད་ཀྱི་ཡོད། རྒྱལ་
སྤྱིའི་ཁྲིམས་དོན་ལྷན་ཚོགས་ཀྱི་༡༩༥༩ དང་༡༩༦༠ སྙན་ཐོའི་ནང་དུ་རྒྱ་ནག་གཞུང་གིས་
བོད་མིའི་ཐོག་ཏུ་མི་རིགས་རྩ་མེད་བཟོ་བའི་བྱ་འགུལ་ལག་བསྟར་བྱས་འདུག་ཅེས་བྲིས་ཡོད།
བོད་མི་ཚོས་དུས་ཡུན་འདིའི་རིང་ལ་འཚེ་མེད་ཞི་བའི་འཐབ་རྩལ་གྱི་རིགས་༢༢ ཙམ་བེད་
སྤྱོད་བཏང་ཡོད་ཀྱང་། ༼རབ་བྱེད་༩ པའི་པར་རིས་༥ པར་གཟིགས།༽ ༡༩༥༦ ནས་༡༩༥༩
བར་གྱི་ལས་འགུལ་རྣམས་ཤས་ཆེ་བ་འཚེ་བའི་རྣམ་པར་གནས་པ་རེད། གཅིག་བྱས་ན། དུས་
སྐབས་འདིར་བོད་གཞུང་གིས་འཚེ་མེད་ཞི་བའི་ལས་འགུལ་གལ་གནད་ཆེ་ཤོས་སྤེལ་བ་དེ་ནི།
བོད་མི་ཚོས་མུ་མཐུད་དེ་ཡིད་ཆེས་བློ་གཏད་བྱེད་སའི་དོ་མཉམ་པའི་སྒྲིག་འཛུགས། བཙན་
བྱོལ་དུ་བོད་གཞུང་བཙུགས་པ་དེ་རེད། བཙན་བྱོལ་བོད་གཞུང་འདིས་གལ་གནད་ཆེ་བའི་
ལས་འགན་གསུམ་བཞེས་ཡོད།
༡། འཕེལ་རྒྱས་འགྲོ་བཞིན་པའི་བོད་མི་སྐྱབས་བཅོལ་བ་ཚོ་ལ་འཕྲོད་བསྟེན་དང་། ཤེས་
ཡོན། དཔལ་འབྱོར་སོགས་ཀྱི་ཞབས་འདེགས་སྣ་མང་བསྒྲུབ་པའི་བདེ་དོན་གྱི་སྒྲིག་འཛུགས་
གཙོ་བོ་ཞིག་ཏུ་གྱུར་པ་དང་།
༢། བོད་མིའི་འཐབ་རྩོད་ལ་ཁྲིམས་མཐུན་གྱི་གནས་བབ་སྟེར་བ་དང་། བོད་ཕྱི་ནང་གཉིས་
ཀྱི་བོད་མི་ཚོའི་ཆིག་བསྒྲིལ་གྱི་འབྱུང་ཁུངས་ཞིག་ཏུ་གྱུར་བའི་ཆབ་སྲིད་ཀྱི་སྒྲིག་འཛུགས་
ཞིག་ཀྱང་རེད།
༣། ཐོག་མར་རྒྱ་གར་གཞུང་དང༌། དེ་རྗེས་སྲིད་གཞུང་གཞན་བཅས་ཕྱི་རྒྱལ་སྲིད་གཞུང་
དང་། རྒྱལ་སྤྱིའི་ཚོགས་སྡེ་ཁག་ལ་འབྲེལ་བ་བྱེད་མཁན་བོད་མིའི་སྐུ་ཚབ་གཅིག་པུ་དེར་གྱུར་
པ་རེད།
དེའི་ལམ་ལྷོངས་ཀྱི་མཚོན་རྟགས་གཅིག་ནི། དུས་ད་ལྟའང་འཛམ་གླིང་ས་ཕྱོགས་གང་
སར་གནས་པའི་བོད་མི་ཚོས། དེབ་ལྗང་ཁུའི་རྒྱལ་དོན་མ་དངུལ་ཞེས་པའི་དྭང་བླངས་དཔྱ་
ཁྲལ་ཞིག་འཐབ་རྩོད་ལ་ལ་ཞེན་གྱི་དམ་བཅའི་མཚོན་རྟགས་ཞིག་དང༌། སྒྲིག་འཛུགས་ལ་དོན་
དངོས་སུ་རྒྱབ་སྐྱོར་མཚོན་ཕྱིར་བཙན་བྱོལ་བོད་གཞུང་ལ་འབུལ་བཞིན་ཡོད། ཚོད་དཔག་
བྱས་ན་བཙན་བྱོལ་བོད་གཞུང་གི་ལོ་རེའི་འཛིན་སྐྱོང་འགྲོ་གྲོན་གྱི་བརྒྱ་ཆ་༤༠ ཐམ་པ་འཛམ་
གླིང་ཁྱོན་ཡོངས་སུ་གནས་པའི་བོད་མི་བཙན་བྱོལ་བ་ཚོའི་ལག་དེབ་ལྗང་ཁུའི་ཡོང་འབབ་
ཀྱིས་འདང་བ་བྱེད་ཀྱི་ཡོད། དཔེར་ན། ཕྱི་ལོ་༢༠༡༣ ཟླ་༡༠ ནས་༢༠༡༤ ཟླ་༤ བར་དུ་བྱང་ཨ་
རི་གཅིག་པུ་ནས་ཨ་སྒོར་༢༣༠༩༧༠ བསྡུས་ཡོད་པ་རེད། འདི་ནི་གཞི་རིམ་མང་ཚོགས་ཀྱིས་
མ་སྐུལ་དྭང་བླངས་ཀྱི་སྒོ་ནས་དཔལ་འབྱོར་གྱི་གོ་སྒྲིག་བྱས་པའི་དཔེ་མཚོན་ཞིག་རེད།
བོད་དང་ཨ་རིའི་གསང་བའི་ལས་ཁུངས་ཀྱི་འབྲེལ་བ།
ཕྱི་ལོ་༡༩༥༩ ལོའི་ལྷ་སའི་སྒེར་ལངས་དང་འགྲོགས་པའི་ཟིང་འཁྲུག་དེའི་ནང་ནས། ཆུ་
བཞི་སྒང་དྲུག་གི་དམག་མིས་༧ རྒྱལ་བ་རིན་པོ་ཆེ་བོད་ནས་བྲོས་བྱོལ་ལ་ཕེབས་རྒྱུར་རམ་
འདེགས་ཞུས་ཡོད། རྒྱ་གར་དུ་སླེབས་རྗེས་གྲོང་དམག་འདི་ཚོས་ཨ་རིའི་གསང་བའི་ལས་
ཁུངས་དང་ལག་འབྲེལ་གྱིས། བལ་ཡུལ་གྱི་ས་ཁུལ་གློ་སྨན་ཐང་དུ་རྟེན་གཞི་བྱས་ཏེ་དྲག་ལས་
མུ་མཐུད་སྤེལ་བ་རེད། མི་གྲངས་ཧ་ཅང་ཉུང་ལ་གོ་མཚོན་འདང་ངེས་མེད་པའི་བོད་པའི་འཇབ་
དམག་འདི་ཚོས་རྒྱལ་ཁ་འགའ་ཤས་བླངས་ཡོད། ཆེས་གལ་གནད་ཆེ་བའི་གྲུབ་འབྲས་དེ་ནི་
ཁོང་ཚོས་༧གོང་ས་མཆོག་རྒྱ་གར་ནང་དུ་ལམ་ལྷོངས་ལྡན་པའི་སྒོ་ནས་གདན་འདྲེན་ཞུ་ཐུབ་
པ་དེ་རེད། འོན་ཀྱང་རྒྱལ་ཁ་འདི་དག་ལ་རིན་འབབ་མཐོ་བོ་སྤྲོད་དགོས་བྱུང་ཡོད། ད་རིང་སང་
ཡང་མི་ཚོས་བོད་ནང་ཨ་རིའི་གསང་བའི་ལས་ཁུངས་ཀྱི་ཐེ་བྱུས་བྱུང་བ་དེས། བོད་དོན་གྱི་
ཁྲིམས་མཐུན་གནས་བབ་དེ་མེད་པར་བཟོས་པ་རེད་ཅེས་སྐྱོན་བརྗོད་བྱེད་ཀྱི་ཡོད། ཨ་རི་དང་
རྒྱ་ནག་གི་མཐུན་འཇུག་དེའི་སྔ་རོལ་དུ་༡༩༦༩ ནང་ལ་ཨ་རིའི་གསང་བའི་ལས་ཁུངས་ནས་
ལས་འགུལ་འདི་ལ་རོགས་སྐྱོར་མཚམས་བཞག་པ་རེད། ཕྱིའི་རྒྱབ་སྐྱོར་ལ་མ་བརྟེན་པར་འཚོ་
མི་ཐུབ་པའི་གློ་དམག་སྒར་དེ་རྗེས་སུ་སྒོ་བརྒྱབ་དགོས་ཐུག་པ་རེད།
འཚེ་མེད་ཞི་བའི་འཐབ་རྩོད་དང་མི་འདྲ་བར། གོ་ལག་དང་། མཚོན་ཆ། མཐུན་རྐྱེན་གྱི་
དགོས་མཁོ། འགྲོན་དངུལ་བཅས་ཕྱིའི་རྒྱབ་སྐྱོར་ལ་ཤུགས་ཆེར་བརྟེན་དགོས་པ་དེ་དྲག་པོའི་
འགོག་རྒོལ་གྱི་ཞན་ཆ་ཞིག་རེད། གྲང་དམག་གི་སྐབས་སུ་ཨ་རིའི་རོགས་སྐྱོར་བླངས་པའི་
ཕན་ནུས་དེས། ཨ་རིའི་གསང་བའི་ལས་ཁུངས་དང་ལག་འབྲེལ་བྱས་པ་ལས་བྱུང་བའི་གནས་
བཞིན་པའི་སྤྱི་ཚོགས་ཀྱི་མིང་ཆད་དང༌། བཟང་སྤྱོད་དང་ཆབ་སྲིད་ཀྱི་གྱོང་གུན་དག་གི་ཁ་
གསབ་ཐུབ་ཡོད་དམ་ཞེས་པའི་དྲི་བ་དེ་ད་དུང་ལྷག་ཡོད། སྟབས་ལེགས་པ་ཞིག་ལ། བོད་མི་
ཚོས་དེ་དང་དུས་མཚུངས་སུ་དྲག་པོའི་ལས་འགུལ་ལས་ཀྱང་རྒྱུན་རིང་དུ་འཚོ་བའི་སྤྱི་
ཚོགས་ཀྱི་སྒྲིག་འཛུགས་གསར་བཟོ་དང༌། འཚེ་མེད་ཞི་བའི་ལས་འགུལ་གཞན་ལའང་ཉམས་
ལེན་བྱས་ཏེ་གནས་པ་རེད།
འཚེ་བ་སྤངས་པ།
ཕྱི་ལོ་༡༩༧༤ ལོར་༧ རྒྱལ་བ་རིན་པོ་ཆེས་གློ་སྨན་ཐང་དུ་ཡོད་པའི་བོད་པའི་འཇབ་
དམག་ཚོ་ལ། གོ་མཚོན་བསྐྱུར་དགོས་པའི་བཀའ་སློབ་ཅིག་སྒྲ་འཛིན་འཁོར་ཐག་གི་ནང་དུ་
བསྐུར་གནང་བ་རེད། ནང་པའི་དགེ་སློང་ཞིག་ཡིན་པའི་ཆ་ནས། ༧རྒྱལ་བ་རིན་པོ་ཆེས་འཚེ་
བའི་ལས་ལ་ལྟ་གྲུབ་ལྡན་པའི་འགལ་ཟླ་རྒྱུན་རིང་དུ་གནང་ཡོད་པ་དང༌། འཇབ་དམག་གི་བྱ་
འགུལ་དེར་ཐུགས་བློ་བདེ་པོ་རྩ་བ་ནས་བྱུང་མེད། དེའི་སྟེང་དུ་པེ་ཅིང་དང་ཀཐ་མན་ཌུ་གཉིས་
བློ་ཐག་ཉེ་པོར་གྱུར་པའི་རྐྱེན་ལས། བལ་ཡུལ་གཞུང་གིས་གློ་དམག་སྒར་ལ་མིག་བཙུམས་ཏེ་
སྡོད་ཐབས་བྲལ་བ་རེད། དྷ་རམ་ས་ལའི་ངོས་ལ་གློ་དམག་སྒར་གྱི་ཆབ་སྲིད་དང་བཟང་སྤྱོད་ཀྱི་
གྱོང་རྒུད་དེ། དེའི་ཐབས་བྱུས་ཀྱི་དགོས་མཁོ་ལས་ཆེ་བ་གཟིགས་པ་རེད། དེས་ན་འགོ
ཚུགས་ཏེ་བཅུ་ཕྲག་གཉིས་ཕྱིན་པའི་རྗེས་སུ་བོད་མིའི་དྲག་པོའི་འཐབ་རྩོད་ཀྱི་ལེའུ་དེ་སྒོ་
བརྒྱབ་པ་རེད།
དེའི་རྗེས་སུ་འཐབ་རྩོད་ཀྱི་ཁ་ཕྱོགས་དེ་དོགས་པས་བཏུམས་ཏེ་གཡོ་འགུལ་མེད་པའི་
ཆབ་སྲིད་ཀྱི་དུས་ཡུན་ལོ་བཅུ་ཙམ་བྱུང༌། དོན་དངོས་སུ་ཆིག་སྟོང་དགུ་བརྒྱ་བདུན་ཅུའི་
དཀྱིལ་དེར་དྷ་རམ་ས་ལའི་བསམ་ཚུལ་དེ་རབ་རིབ་ལས་མེད། རྒྱ་ནག་གིས་ཨ་རི་དང་མཉམ་
དུ་འབྲེལ་བ་བཟོས་ཏེ་འཛམ་གླིང་མཉམ་འབྲེལ་རྒྱལ་ཚོགས་ཀྱི་ཚོགས་མིར་སྐྱར་འཛུལ་ཐུབ་
པ་རེད། རྒྱལ་སྤྱིའི་ཆབ་སྲིད་གནས་སྟངས་ཀྱི་ཐོག་ནས་བཤད་ན། རྒྱ་ནག་གིས་བོད་ལ་དབང་
སྒྱུར་བྱས་པ་དེ་ཁྲིམས་མཐུན་ཡིན་མིན་གྱི་ཐད་ལ་ཁ་གཏད་བཅགས་ཏེ་ཉེན་ཚབས་བཟོ་ནུས་
མཁན་ཡང་བྱུང་མེད། པེ་ཅིང་གི་མིག་ལམ་དུ་བོད་ནང་གི་བོད་མི་ཚོ་ནི་ཆ་ཚང་བར་མགོ་སྒུར་
དུ་བཅུག་ཚར་བ་དང་། བཙན་བྱོལ་དུ་ཡོད་པའི་བོད་མི་རྣམས་ནི་འབྲེལ་མེད་དུ་གྱུར་ཚར་ཡོད།
བོད་དོན་དེ་རྒྱལ་སྤྱིའི་ཆབ་སྲིད་ཀྱི་གླེང་སྟེགས་ཀྱི་ཐོག་ཏུ་མ་ཟད། གོ་ལའི་མང་ཚོགས་ཀྱི་
སེམས་ཁམས་ནས་མ་ཡལ་ཙམ་དུ་གྱུར་པ་རེད།། །།

རབ་བྱེད་༥།

ཕྱི་ལོ་༡༩༨༠ ནང་བཙན་བྱོལ་དུ་བོད་དོན་རྒྱལ་སྤྱི་ཅན་དུ་བསྒྱུར་བ་དང་།
བོད་ནང་གི་གུ་ཡངས་སྲིད་བྱུས།
བཙན་བྱོལ་དུ་བོད་དོན་རྒྱལ་སྤྱི་ཅན་དུ་བསྒྱུར་བའི་ཐབས་བྱུས་གསར་པ་ཞིག
ཕྱི་ལོ་ཆིག་སྟོང་དགུ་བརྒྱ་བརྒྱད་ཅུའི་ནང་དུ། བོད་མིའི་འགོ་ཁྲིད་ཀྱིས་བོད་དོན་ལ་ནུས་
ཤུགས་སླར་སྐྱེད་ཀྱི་ཆེད་དུ་ཕུགས་རྒྱང་རིང་བའི་འཚེ་མེད་ཞི་བའི་ཐབས་ཐབས་བྱུས་ཞིག་བཟོས་པ་
རེད། དྷ་རམ་ས་ལས་རྩོད་རྙོག་གི་འཁོར་རྒྱ་དེ་བོད་ལས་བརྒལ་ནས་རྒྱ་སྐྱེད་དེ་བོད་དོན་རྒྱལ་
སྤྱི་ཅན་དུ་བསྒྱུར་རྒྱུའི་ཐག་གཅོད་བྱས་པ་རེད། བཙན་བྱོལ་གྱི་གནས་བབ་དང་། བོད་ལ་ཐད་
ཀར་སྙོབས་མི་ཐུབ་པའི་གནས་སྟངས་དེ་ཁག་འཁྲི་བྱེད་ཡུལ་ཞིག་ལ་རྩི་རྒྱུའི་ཚབ་ཏུ་དྷ་རམ་
ས་ལས། གོ་ལའི་ཆབ་སྲིད་ཀྱི་སྡིངས་ཆ་དང༌། རྒྱལ་སྤྱིའི་མང་ཚོགས་ཀྱི་བསམ་ཚུལ་དེ་དམག་
འཐབ་ཀྱི་དམག་ས་གསར་པ་ཞིག་ལ་བདམས་ཏེ། རང་ལ་ཡོད་པའི་དགེ་མཚན་དེ་དག་ལ་བེད་
སྤྱོད་གཏོང་རྒྱུའི་ཐག་བཅད་པ་རེད། ཐབས་བྱུས་ཀྱི་གནད་འགག་ལྟེ་བ་དེ་ནུབ་ཕྱོགས་གུ་
ཡངས་མང་གཙོའི་རྒྱལ་ཁབ་ཁག་བེད་སྤྱོད་བཏང་སྟེ། པེ་ཅིང་གི་ཐོག་ཏུ་གནོན་ཤུགས་སྤྲད་དེ་
ཆག་ཡང་གཏོང་དུ་འཇུག་རྒྱུ་དེ་རེད། དྷ་རམ་ས་ལས་རྒྱ་ནག་གི་ཐོག་ཏུ་ཤུགས་རྐྱེན་ཉུང་ངུ་
ལས་མེད་པའི་སྒྲིག་འཛུགས། མཉམ་འབྲེལ་རྒྱལ་ཚོགས་ལ་སྙན་ཞུ་འབུལ་རྒྱུའི་ཐབས་ཤེས་
མ་གནང་བར། ཨ་རི་གཙོས་པའི་ནུབ་ཕྱོགས་མང་གཙོའི་སྲིད་གཞུང་ཁག་དང་། མང་ཚོགས་
ཀྱི་ཕྱོགས་སུ་ནུས་པ་ཡོད་ཚད་སྤུངས་རྒྱུའི་ཐག་གཅོད་བྱས་པ་རེད།
དྷ་རམ་ས་ལར་ཐབས་བྱུས་ལ་སྐྱར་སྒྲིག་བྱུང་པ་དེ་༧རྒྱལ་བ་རིན་པོ་ཆེས་ཕྱི་རྒྱལ་ཡུལ་
གྲུ་ཁག་ཏུ་ཆིབས་སྒྱུར་ཡང་ཡང་གནང་བ་དེས་མཚོན་ཡོད། བཙན་བྱོལ་དུ་ཕེབས་ཏེ་བཅུ་ཕྲག་
དང་པོ་གཉིས་ཀྱི་རིང་ལ། ས་གནས་གཅིག་ཏུ་བཞུགས་གནང་མཁན་གྱི་བོད་མིའི་དབུ་ཁྲིད་དེ།
གློ་བུར་དུ་བོད་ལ་རྒྱལ་སྤྱིའི་རྒྱབ་སྐོར་ཐོབ་ཐབས་དམིགས་ཡུལ་དུ་བཟུང་སྟེ། ལུང་པ་གཅིག་
ནས་གཞན་དུ་ཡང་ཡང་ཆིབས་སྒྱུར་གནང་མཁན་ཞིག་ཏུ་གྱུར་པ་རེད། ཕྱི་ལོ་༡༩༥༩ ནས་
༡༩༨༥ བར་དུ་༧ རྒྱལ་བ་རིན་པོ་ཆེས་ཆ་སྙོམས་བྱས་ན་ལོ་རེར་རྒྱལ་ཁབ་རེའི་ནང་དུ་ཆིབས་
སྒྱུར་གནང་ཡོད། འོན་ཀྱང་༡༩༨༦ ནས་༡༩༩༩ བར་དུ་༧རྒྱལ་བ་རིན་པོ་ཆེས། ཕྱི་རྒྱལ་དུ་
ཆིབས་སྒྱུར་ཐེངས་༦༣ གནང་འདུག་པ་ཆ་སྙོམས་བྱས་ན། ལོ་རེའི་ནང་དུ་ཕེབས་ཐེངས་ལྔའི་
ནང་ཧ་ལམ་ལུང་པ་བཅུ་ལ་ཆིབས་སྒྱུར་གནང་ཡོད། དུས་ཡུན་འདིའི་རིང་ལ་ཁོང་གིས་རྒྱལ་
སྤྱིའི་གནད་ཡོད་དཔོན་རིགས་དང༌། འཛམ་གླིང་འགོ་ཁྲིད་ཚོ་དང་ལྷན་དུ་ཡང་ཡང་མཇལ་
འཕྲད་གནང་རྒྱུ་ཡང་འགོ་བཙུགས་གནང་ཡོད། ཕྱི་ལོ་༡༩༨༥ གོང་ལ་ཁོང་གིས་ལོ་རེའི་ནང་དུ་
ཆ་སྙོམས་ཀྱི་སྒོ་ནས་རྒྱལ་སྤྱིའི་གནད་ཡོད་དཔོན་རིགས་གསུམ་ལ་མཇལ་འཕྲད་གནང་ཡོད་
ཀྱང་། ཕྱི་ལོ་༡༩༨༦ ནས་༡༩༩༩ བར་དུ་ཁོང་གིས་ལོ་རེའི་ནང་དུ་དཔོན་རིགས་བཅུ་ལ་
མཇལ་འཕྲད་གནང་ཡོད།
༧རྒྱལ་བ་རིན་པོ་ཆེའི་ཕྱི་རྒྱལ་ཡུལ་གྲུ་ཁག་ཏུ་ཆིབས་སྒྱུར་འདི་དག་གིས། བོད་ཀྱི་དཀའ་
ངལ་སྐོར་ལ་མང་ཚོགས་ཀྱི་གོ་རྟོགས་ཤུགས་ཆེ་འཕེལ་བ་དང༌། ནུབ་ཕྱོགས་ཀྱི་གཞོན་སྐྱེས་
སྟོང་ཕྲག་མང་པོས་བོད་དོན་ལས་འགུལ་ནང་མཉམ་ཞུགས་ཐུབ་པ་བཟོས་ཡོད། མང་པོ་ཞིག་
བོད་ཀྱི་རང་དབང་དང་འགྲོ་བ་མིའི་ཐོབ་ཐང་སྐོར་ལ་རྩོད་མཁན་དུ་གྱུར་ཡོད། ཝ་ཤིང་ཊོན་ཌི་
སི་རུ་རྟེན་གཞི་བྱས་པའི་རྒྱལ་སྤྱིའི་བོད་དོན་ལས་འགུལ་ཁང་དང་། ནིའུ་ཡོན་ཏུ་ཡོད་པའི་
བོད་རང་བཙན་རེེསློབ་ཕྲུག་ཚོགས་པ། ལོན་ཌོན་དུ་ཡོད་པའི་བོད་རང་དབང་ལས་འགུལ་ལ་
སོགས་པའི་བོད་དོན་རྒྱབ་སྐྱོར་གྱི་སྒྲིག་འཛུགས་མང་པོ་བྱུང་ཡོད། ནང་ཆོས་ལ་སློབ་གཉེར་
བྱེད་མཁན་གྱི་ནུབ་ཕྱོགས་པ་ཚོས། ནང་པའི་ལེགས་བྱང་ཞིག་གཏོར་ཞིག་ལས་སྐྱོབ་པར་
བོད་དོན་འཐབ་རྩོད་དེ། དགེ་བའི་ལས་ཞིག་ལ་མཐོང་སྟེ། ཆོས་ཕྱོགས་ཀྱི་ཉམས་ལེན་དེ་ཆབ་
སྲིད་ལས་འགུལ་གྱི་ཕྱོགས་སུ་ཁ་བསྒྱུར་ཡོད།
དེ་ལྟར་ཡང་། བོད་མིའི་འཐབ་རྩོད་ལ་ནུབ་ཕྱོགས་པས་ངོས་འཛིན་ཐོབ་པ་དེས། ༧གོང་ས་
མཆོག་ལ་ཉག་མཛོ་གཟེངས་དང༌། རྒྱུ་མཚན་ལྡན་པ་མངོན་དགོས་པའི་གནོན་ཤུགས་དེ་
འཕར་བ་རེད། ཕྱི་ལོ་༡༩༨༨ ལོའི་སཊེས་བྷརྒ་གི་གྲོས་འཆར་དེའི་ནང་དུ་ཁོང་གིས་གྱོང་གུད་
ཆེ་བའི་གུ་བཤངས་ཤིག་གནང་སྟེ། དོན་དམ་པའི་རང་སྐྱོང་གི་ཆེད་དུ་བོད་ཀྱི་རང་བཙན་དེ་
བློས་བཏང་གནང་བ་རེད། དོན་དམ་པའི་རང་སྐྱོང་གི་གོ་དོན་ནི། ཕྱི་འབྲེལ་དང་སྲུང་སྐྱོབ་ལས་
གཞན་པའི་བོད་ཀྱི་གནད་དོན་ཡོངས་རྫོགས་བོད་མི་རང་ཉིད་ཀྱིས་ཚད་མཐོ་བའི་རང་སྐྱོང་
བརྒྱུད་དེ་སྟངས་འཛིན་བྱེད་པ་ཞིག་ལ་ཟེར། འཛམ་གླིང་གི་འགོ་ཁྲིད་མང་པོ་ཞིག་གིས་འདི་ནི་
སྙིང་སྟོབས་ཆེ་བའི་བློས་གཏོང་ཞིག་ཡིན་པའི་བསྔགས་བརྗོད་ཞུས་ཡོད་ཀྱང་། བོད་མི་ཚོར་
བློ་ཕམ་བྱུང་ཡོད། བོད་རང་བཙན་རྩོད་མཁན་གྱི་ལས་འགུལ་བ་ཚོའི་མིག་ལ་ནི། དྷ་རམ་ས་
ལས་རང་ཉིད་ཀྱི་ལག་ཏུ་ཡོད་པའི་རིན་ཐང་ཆེ་ཤོས་ཀྱི་དངོས་རྫས་ཀྱི་ནང་ནས་གཅིག་ཏེ། ལོ་
རྒྱུས་ལྡན་པའི་བོད་ཀྱི་མངའ་དབང་དེ་དོན་མེད་དུ་འཕྲོས་བརླག་བཏང་བ་རེད། ཕྱོགས་གཅིག་
ངོས་ཀྱི་ཆག་ཡང་འདིས། རྒྱ་ནག་ཕྱོགས་ནས་དོ་མཉམ་པའི་རྣམ་འགྱུར་མ་བྱུང་བ་མ་ཟད།
དུས་དེ་བར་དུ་སེམས་ཤུགས་རྒྱུན་འཁྱོངས་སུ་གནས་པའི་བོད་མིའི་རྒྱལ་ཞེན་དང་ཆིག་
བསྒྲིལ་གྱི་ཚོར་བ་དེར་གས་ཆག་ཤོར་བ་རེད།
བོད་ནང་དུ་༡༩༨༠ ནས་༨༧ བར་གྱི་གུ་ཡངས་ཀྱི་དུས་ཡུན།
དྷ་རམ་ས་ལས་བོད་དོན་རྒྱལ་སྤྱི་ཅན་དུ་བསྒྱུར་བ་དང་དུས་མཚུངས་སུ། བོད་ནང་གི་བོད་
མི་ཚོ་མའོའི་གདུག་རྩུབ་ཀྱི་གྲིབ་ནག་འོག་ནས་ཐར་རྒྱུ་འགོ་ཚུགས། མའོའི་གདུག་རྩུབ་ཅན་
གྱི་སྲིད་བྱུས་མང་པོ་ནུས་མེད་གཏོང་མཁན། རྒྱ་ནག་གི་འགོ་ཁྲིད་གསར་པ། ཏིང་ཞའོ་ཕིང་གི་
འོག་ཏུ་བོད་མི་ཚོར་གུ་ཡངས་ཀྱི་དུས་སྐབས་ཤིག་ཤར་བ་རེད། ཕྱི་ལོ་༡༩༨༠ ཟླ་༥ ནང་རྒྱ་
ནག་དམར་ཤོག་ཚོགས་པའི་དྲུང་ཆེ་ཧུ་ཡོ་སྦང་གིས་བོད་ནང་བལྟ་བསྐོར་བྱེད་སྐབས། བོད་ཀྱི་
དཔལ་འབྱོར་དང་། ལེགས་བྱང་། སྤྱི་ཚོགས་བཅས་ཀྱི་ཐོག་ཏུ་རྒྱ་ནག་གི་དབང་སྒྱུར་ལས་བྱུང་
བའི་གོད་ཆག་ཆེན་པོ་དེས་ཁོ་པ་འདྲོགས་ཏེ། ༼འདིས་ང་ལ་མི་སེར་སྤེལ་ཡུལ་རིང་ལུགས་
དྲན་གསོ་བྱས་སོང་༽ ཞེས་སྐད་ཤོར་བཅུག་ཡོད། ཁོང་གིས་༼བོད་ཀྱི་ལེགས་བྱང་དང༌།
སློབ་གསོ། ཚན་རིག་བཅས་སྐར་གསོ་དང་འཕེལ་རྒྱས་བྱེད་པར་འབད་བརྩོན་བྱེད་དགོས་
པར་༽ དོ་ནན་བྱེད་རྒྱུར་བོད་ཀྱི་སྲིད་བྱུས་གསར་པ་གཏན་འབེབས་གནང་པ་རེད། ཧུ་ཡོ་སྦང་
གི་བལྟ་བསྐོར་དེས། བོད་དེ་རྒྱ་ནག་ནས་ཁ་བྲལ་དུ་མེད་པའི་ཆ་ཤས་ཤིག་ཡིན་པའི་སྒྲོམ་གཞི་
དེའི་ནང་དུ། བོད་མི་ཚོའི་ཐོག་ཏུ་ཤོར་བའི་ནོར་འཁྲུལ་ལ་ཡོ་སྲང་བྱེད་པ་དང་། མཉམ་དུ་བོད་
མིའི་ཡིད་ཆེས་འགུག་ཐབས་བྱེད་པའི་ཆེད་དུ། པེ་ཅིང་ནས་འབད་བརྩོན་བྱེད་པའི་གསར་
བརྗེའི་རྣམ་པ་ཞིག་མངོན་པ་རེད། གལ་གནད་ཆེ་ཤོས་དེར། བོད་ནང་གི་ཆོས་ཕྱོགས་ཀྱི་དབུ་
ཁྲིད་མཐོ་ཤོས་གཉིས་པ། ཀུན་གཟིགས་པཎ་ཆེན་རིན་པོ་ཆེས། བོད་མི་ཚོར་རང་གི་སྐད་ཡིག་
སྦྱོང་པ་དང་། ཆོས་དང་ལེགས་བྱང་ལ་ཉམས་ལེན་དང༌། ཉམས་གསོ་བྱེད་དགོས་པའི་བཀའ་
སློབ་གནང་བཞིན། བོད་ལྗོངས་ཁྱོན་ཡོངས་སུ་གཟིགས་བསྐོར་གནང་ཐུབ་པ་བྱུང་ཡོད།
ཆིག་སྟོང་དགུ་བརྒྱ་དྲུག་ཅུ་དང་བདུན་ཅུའི་ནང་དུ་དོ་དམ་པོའི་སྒོ་ནས་བཀག་འགོག་བྱས་
པའི་ཆོས་ཕྱོགས་ཀྱི་ཆོ་ག་དང༌། ལེགས་བྱང་གི་ཉམས་ལེན་དེ་དག་སླར་ཡང་བྱེད་ཆོག་པའི་
རྒྱ་ནག་གི་ཆག་ཡང་གསར་པ་དེར་བོད་མི་ཚོས་དགའ་བསུ་ཞུས་པ་རེད། བོད་མི་ཚོས་རིག་
གནས་གསར་བརྗེའི་སྐབས་སུ་བཀག་རྒྱ་ཡོད་པ་མ་ཟད། ཉེས་ཆད་འཁེལ་བའི་རིགས། བོད་
པའི་སྲོལ་རྒྱུན་གྱི་ཕྱུ་པ་གྱོན་པ་དང་། སྐྲ་རིང་པོ་འཇོག་པ། ལྷས་མ་ལྷ་བ་སོགས་སྐྱར་དུ་བྱས་
པ་རེད། ཆོས་ཕྱོགས་ཀྱི་བྱ་བ་རྣམས་ཁྲིམས་འགལ་མ་ཡིན་པར་བཟོས་པས། བོད་མི་ཚོས་མ་
ཎི་ལག་འཁོར་བསྐོར་རྒྱུ་དང་། ཁྱིམ་ནང་དུ་མཆོད་ཤོམས་སྒྲིག་རྒྱུ། གནས་ཆེན་ཁག་ལ་བསྐོར་
བ་བྱེད་རྒྱུ་སོགས་འགོ་བརྩམས་པ་རེད། གྲོང་གསེབ་དང་གྲོང་བརྡལ་ཁག་གི་ནང་དུ། དེ་སྔ་
རིག་གནས་གསར་བརྗེའི་སྐབས་སུ་གཏོར་བཤིགས་བཏང་བའི་དགོན་པ་དང་། མཆོད་རྟེན་
རྣམས་གཞི་རིམ་མང་ཚོགས་ཀྱིས་དྭང་དུ་བླངས་ཏེ་གསར་རྒྱག་དང་ཞིག་བཟོ་བྱེད་འགོ་
ཚུགས་པ་རེད།
སྨྲ་བརྗོད་ཀྱི་དམ་བསྒྲག་ཕྲན་བུ་ཆུང་དུ་སོང་བས། བོད་མི་ཚོས་དུས་དེབ་དང༌་། དེབ། གླུ་
གཞས། རི་མོ་སོགས་སྒྱུ་རྩལ་རྩོམ་རིག་གི་བྱ་གཞག་མང་པོ་བསྐྲུན་རྒྱུ་འགོ་བཙུགས། རྩོམ་པ་
པོ་ཚོས་བོད་རྒྱལ་ཁབ་ལ་བསྟོད་བསྔགས་བྱེད་པའི་དེབ་དང་། དཔྱད་རྩོམ་སྤེལ་རྒྱུ་འགོ་
བཙུགས། རོལ་དབྱངས་རྡུང་ལེན་པ་ཚོས་སྙན་ངག་མཁན་དང་། གཞས་པ་ཚོ་དང་ལག་འབྲེལ་
གྱིས་རྒྱལ་ཡོངས་འགོག་རྒོལ་ཐད་ལ་གོ་རྒྱུ་གཏོང་བའི་གླུ་གཞས་གསར་བཟོ་བྱས། ཕྱི་ལོ་
༡༩༨༣ ལོར། བོད་ཀྱི་དེང་རབས་སྙན་ངག་གི་ཡབ་ཆེན་དུ་གྲགས་པའི་སྙན་ངག་མཁན། དོན་
གྲུབ་རྒྱལ་གྱིས། སྒྱུ་རྩལ་གྱི་གསར་གཏོད་དང༌། རྒྱལ་ཞེན་གྱི་ཚོར་འདུ་གཉི་ག་ལྡན་པའི
༼ལང་འཚོའི་རྦབ་ཆུ་༽ དཔར་སྐྲུན་བྱས་ཏེ་སྐད་གྲགས་ཆོད་པ་བཟོས་ཡོད། ཁོང་གི་སྙན
རྩོམ་གཞན་ཨ་མདོའི་ནང་གི་༼མཚོ་སྔོན་མོ་༽ ཞེས་པ་དེ་གཞས་མ་ཟླ་སྒྲོན་གྱིས་རོལ་
དབྱངས་དང་སྦྲགས་ཏེ་བཏང་བའི་རྗེས། དེ་ནི་བོད་ཀྱི་མི་རབས་གསར་པའི་གཞུང་འབྲེལ་མ་
ཡིན་པའི་རྒྱལ་གླུ་ལྟ་བུ་ཞིག་ལ་གྱུར་བ་རེད།
བོད་རྒྱལ་ཁབ་ཀྱི་ངོས་འཛིན་རྒྱུན་སྐྱོང་གི་ཆེད། སྒྱུ་རྩལ་ཚང་མའི་ནང་ནས་རོལ་དབྱངས་
ནི་མངོན་གསལ་གྱིས་ཟུར་འདོན་བྱས་པ་བརྒྱུད་བོད་མི་དཀྱུས་མ་ཚོས་རིག་གཞུང་སྐྱར་
གསོའི་ཐད་ལ་ཆ་ཤས་བསླངས་པ་རེད། ཆོས་ཉིད་འདིའི་ཐད་ལ་ཟུར་ཟ་བྱས་པའི་རྣམ་པ་ཞིག་
ཡོད། ཆིག་སྟོང་དགུ་བརྒྱ་ལྔ་བཅུ་དང་དྲུག་ཅུའི་ནང་དུ་མའོས་རོལ་དབྱངས་འདི་བཙན་གནོན་
གྱི་ལག་ཆར་བེད་སྤྱོད་བཏང་བ་རེད། རྒྱ་མིས་བོད་ཀྱི་ལྷ་མོའི་གཞུང་ལ་བེད་སྤྱོད་ལོག་པ་
བཏང་ནས། འཁྲབ་གཞུང་དེ་དག་གིས་ནང་ཆོས་ཀྱི་བསླབ་བྱ་བྱེད་རྒྱུའི་ཚབ་ཏུ་དམར་ཤོག་གི་
ལྟ་བ་ཁྱབ་སྤེལ་བྱེད་རྒྱུར་བེད་སྤྱོད་བྱས་པ་རེད། བོད་ཀྱི་དམངས་གཞས་ཀྱི་གཞས་ཚིག་ངོ་
མའི་ཚབ་ཏུ། དམར་པོའི་དྲིལ་བསྒྲགས་ཀྱི་གཞས་ཚིག་འཇུག་རྒྱུ་དེ། མའོའི་རྗེས་འབྲངས་པའི་
འཐབ་རྩལ་གྲགས་ཆེ་བ་གཅིག་རེད། པེ་ཅིང་ཕྱོགས་གཏོགས་བོད་པའི་གཞས་མ། ཚེ་བརྟན་
སྒྲོལ་མས་མམའོ་ལ་བསྟོད་བསྔགས་བྱེད་པའི་གཞས་ཚིག་བོད་ཀྱི་དམངས་གཞས་ཀྱི་གདངས་
ལ་བཏང་བ་དེར་བོད་མི་ཚོས་འཕྱ་སྨོད་བྱེད་ཀྱི་ཡོད། དེའི་ལྡོག་ཕྱོགས་སུ། ཆིག་སྟོང་དགུ་
བརྒྱ་བརྒྱད་ཅུའི་ནང་དུ་བོད་མི་ཚོས། རོལ་དབྱངས་དེ་འགོག་རྒོལ་གྱི་ལག་ཆ་གཙོ་ཆེ་ཞིག་ལ་
བེད་སྤྱོད་གཏོང་སྐབས། བོད་པའི་གཞས་པ་མང་པོས། བོད་ཀྱི་རང་བཙན་དང་། ༧གོང་ས་
མཆོག བོད་ཀྱི་ས་ཁམས་ཆགས་རབས། འགོག་རྒོལ་གྱི་ལས་འགུལ་བཅས་ལ་བསྟོད་
བསྔགས་བྱེད་པའི་གཞས་ཚིག་རྒྱ་གཞས་ཀྱི་གདངས་སུ་གྱེར་ཏེ་བཏང་ཡོད།
བོད་མི་ཚོ་རོལ་དབྱངས་ལ་དགའ་པོ་ཡོད་པ་ཡོངས་གྲགས་རེད། འོན་ཀྱང་རོལ་དབྱངས་
དེ་འགོག་རྒོལ་གྱི་ལག་ཆ་གྲགས་ཅན་ཞིག་ཏུ་གྱུར་དགོས་པའི་རྒྱུ་མཚན་དེ་གཅིག་པུ་མ་ཡིན།
རོལ་དབྱངས་ཀྱིས་བཙན་གནོན་ལ་ཁ་གཏད་གཅོགས་མཁན་ཚོར། ཆབ་སྲིད་ཀྱི་ནང་དུ་དེ་སྔ་
མེད་པའི་གོ་ས་སྐྱ་བོ་ཞིག་ཏུ་གནས་བཅའ་འཇུག་གི་ཡོད། རོལ་དབྱངས་ཀྱིས་འགོག་རྒོལ་གྱི་
ནག་ཉེས་ཆུང་དུ་གཏོང་བ་མ་ཟད། དྲག་གནོན་ཆུང་དུ་གཏོང་བར་ཡང་སྙི་མོ་དང་རྐྱང་རྐུམ་བདེ་
བོ་བཟོ་ཡི་ཡོད། གཞས་པ་བྱམས་པ་ཚེ་རིང་དང་། ཟླ་སྒྲོན། དཔལ་མགོན་བཅས་ཀྱིས་རོལ་
དབྱངས་དེ་༸གོང་ས་མཆོག་ལ་དད་གུས་མཚོན་པའི་བརྒྱུད་ལམ་དུ་སྤྱད་དེ། མངོན་པར་མི་
གསལ་བའི་སྒོ་ནས་༧གོང་ས་མཆོག་ཉི་མ་དང༌། ཞང་པོ། ཁྲུང་ཁྲུང་དཀར་མོ་བཅས་ཀྱི་
གཟུགས་སུ་བཀོད་དེ་ཁོང་མཚོན་པར་བྱས་ཡོད། གཟུགས་ཅན་གྱི་རྒྱན་བཀོལ་བ་དེས་ཁོང་
ཚོ་སྐྱབས་ཡོད། ཉན་མཁན་གྱི་བོད་མི་ཚོས་གཞས་པ་ཚོས་སུ་ལ་བསྟོད་བསྔགས་བྱས་པ་དེ་
ཤེས་ཀྱི་ཡོད་ཀྱང་། དབང་འཛིན་པ་མང་ཆེ་བར་ཤེས་རྟོགས་མེད། གལ་ཏེ་ཁོང་ཚོས་ཤེས་
ཀྱང༌། བྱ་ཞིག་ལ་བསྟོད་བསྔགས་བྱས་པའི་གཞས་ཞིག་བཀག་འགོག་བྱས་ན་བཞད་གད་ཀྱི་
རྒྱུ་རུ་འགྲོ།
ཆིག་སྟོང་དགུ་བརྒྱ་བརྒྱད་ཅུའི་ནང་གི་སྲིད་བྱུས་གསར་པ་དེ་དག་ཚད་ཅན་ཡིན་ཀྱང་།
དེས་བོད་གཞིས་བྱེས་གཉིས་ཀྱི་དབར་ལ་འབྲེལ་མཐུད་ཀྱི་བརྒྱུད་ལམ་གསར་པ་ཞིག་ཤར་
བཅུག་པ་རེད། གཞིས་བཞུགས་བོད་མི་ཚོར་རྒྱ་གར་དང་བལ་ཡུལ་ནང་དུ་ཡོད་པའི་རང་གི་
ནང་མིར་གཉེན་འཕྲད་དུ་ཕྱིར་བསྐྱོད་ཆོག་པའི་ཆོག་མཆན་སྤྲད་པ་རེད། མང་པོ་ཞིག་གིས་གོ་
སྐབས་འདི་སྤྱད་དེ་དྷ་རམ་ས་ལར་༧ རྒྱལ་བ་རིན་པོ་ཆེ་མཇལ་ཁར་བཅར་ཡོད། དོན་དངོས་སུ་
བོད་མི་ཚོ་ལ་དྷ་རམ་ས་ལ་ནི་ཆབ་སྲིད་ཀྱི་མེ ཁ་ཁཱའམ། གནས་ཆེན་ཞིག་ཏུ་གྱུར་བ་རེད།
གནས་བསྐོར་བ་འདི་དག་གིས། རང་དབང་གི་རེ་བ་གསར་པ་ཞིག་དང་བཅས་བོད་དུ་ཕྱིར་
ལོག་གིས། ལྷ་སའི་ཇ་ཁང་དག་གི་ནང་དུ་༸༧རྒྱལ་བ་རིན་པོ་ཆེའི་མཚན་སྙན། ཕྱིའི་རྒྱལ་ཁབ་
ཚོའི་ནང་དུ་འཕེལ་རྒྱས་འགྲོ་བཞིན་པའི་གནས་ཚུལ་ཤོད་རེས་བྱས་ཏེ་སྤྲོ་སྣང་ལ་ལོངས་སྤྱད
ཧི་མ་ལ་ཡའི་རྒྱབ་མདུན་དབར་གྱི་འབྲེལ་བ་གསར་པ་འདིས་བོད་མི་ཚོ་བློ་ཁོག་ཆེ་རུ་བཏང་
བ་རེད། རྒྱ་ནག་གི་འགོ་ཁྲིད་ཚོས། བོད་མིར་ཆོས་ཕྱོགས་དང་སྤྱི་ཚོགས་ཀྱི་རང་དབང་རན་
འཚམ་ཞིག་སྤྲད་ན། ཁོང་ཚོའི་བློ་ཁ་ཚིམས་ཏེ་ཆེས་རྩོད་རྙོག་ཅན་གྱི་ཆབ་སྲིད་རང་དབང་གི་
མངོན་འདོད་དེ་བློས་གཏོང་གི་རེད་སྙམས་པ་རེད། འོན་ཀྱང་པེ་ཅིང་ནོར་བ་རེད། དེ་སྔའི་
བཙན་གནོན་ནང་བཞིན་གུ་ཡངས་སྲིད་བྱུས་འདིས་ཀྱང་ལྡོག་ཕྱོགས་ཀྱི་འབྲས་བུ་སྦྱིན་པ་
རེད། ལེགས་བྱང་རང་དབང་གི་སྨན་ཐུན་ཆུང་ངུ་འདིས། བོད་མི་ཚོར་ཆབ་སྲིད་ཀྱི་རང་དབང་
མེད་པ་དེ་ཤེས་སུ་བཅུག་སྟེ། འགྱུར་བ་དེ་བས་ཀྱང་ཆེ་བ་ཞིག་བྱུང་ན་བསམ་པ་བཟོས་ཡོད།
གུ་ཡངས་ཀྱི་དུས་ཡུན་འདིའི་རིང་ལ། ༡༩༨༤ གཡས་གཡོན་དུ། རྒྱ་རིགས་ཕོན་ཆེ་བོད་
ནང་གནས་སྤོས་བྱེད་རྒྱུ་འགོ་བཙུགས་པ་རེད། པེ་ཅིང་གི་བོད་ཡར་རྒྱས་གཏོང་བའི་འཆར་
གཞི་དེས། རྒྱ་རིགས་ལས་མི་དང་མ་རྩ་འཛུགས་མཁན་སྟོང་ཕྲག་མང་པོ་བོད་ནང་འབྱོར་ཏེ།
བོད་ཀྱི་ལེགས་བྱང་དང་། དཔལ་འབྱོར། མི་གྲངས་བཅས་བོད་ཀྱི་གནས་བབ་ཡོངས་རྫོགས་
ལ་འགྱུར་བ་འགྲོ་རྒྱུ་འགོ་ཚུགས་པ་རེད། ཕྱི་ལོ་༡༩༥༠ཐམ་པའི་ནང་བོད་དབུས་སུ་རྒྱ་རིགས་
ཧ་ལམ་མེད། འོན་ཀྱང་༡༩༨༨ ཙམ་ལ་བོད་རང་སྐྱོང་ལྗོངས་ཁོ་ནར་ཚོད་དཔག་བྱས་ན་རྒྱ་
རིགས་ས་ཡ་གཅིག་ཙམ་སླེབས་ཡོད། བོད་མི་མང་པོ་ཞིག་གི་ལས་ཀ་དང་གོ་སྐབས་རྒྱ་
རིགས་གནས་སྤོ་བ་ཚོ་ལ་ཤོར་བ་དེས། རྒྱ་ནག་གཞུང་དང་དེའི་ལམ་ལུགས་ལ་ཁོང་ཚོའི་བློ་
ཁ་མ་རངས་པའི་གནས་བབ་དེ་ཤུགས་ཆེ་རུ་ཕྱིན་པ་རེད། གུ་ཡངས་ཀྱི་སྲིད་བྱུས་འགའ་ཞིག་
གིས། བོད་མི་ཚོ་ལ་རང་གི་ངོས་འཛིན་མངོན་པར་གསལ་དུ་འཇུག་པའི་གདེངས་སྤོབས་
གསར་པ་ཞིག་སྤྲད་ཡོད་ཀྱང་། མི་འབོར་སྤོ་བཞུད་ཀྱི་སྲིད་བྱུས་དེ་བཙན་འཛུལ་གཉིས་པ་
ཞིག་ཡིན་པར་མཐོང་སྟེ། ཁོང་ཚོའི་བློ་ཁ་མ་ཚིམས་པའི་གནས་བབ་དེ་ཆེ་རུ་བཏང་པ་རེད།
རིག་གཞུང་གཅིག་ཡིན་པའི་མཚོན་དོན་གསར་པ་འདིས། བོད་མིའི་གོང་བུའི་ནུས་པ་ཆིག་
བསྒྲིལ་གྱི་འདུ་ཤེས་དེ་མཐོ་རུ་བཏང་ཡོད། ནུས་སྟོབས་འདི་དག་ཚང་མ་ཟླ་སྒྲིལ་པའི་རྐྱེན་
ལས། བོད་རྒྱལ་ཁབ་སྐྱར་གསོ་བྱེད་པའི་རྨི་ལམ་གྱི་མེ་རོ་གསོས་པ་རེད།
བོད་མི་ཚོས་དུས་ཡུན་འདིའི་རིང་ལ། རྒྱ་ནག་གཞུང་གི་ཐད་དུ་ཕན་ཚུན་གཉི་ག་བློ་ཁ་མ་
རངས་པའི་གནད་དོན་ཐུན་མོང་བ་ཡོད་མེད་འཚོལ་ཞིབ་བྱས་ཏེ། རྒྱ་རིགས་གཞིས་སྤོ་བ་ཚོ་
དང་འབྲེལ་བ་བྱས་མེད། བོད་མི་ཚོས་རང་ཉིད་རྒྱ་ནག་སྲིད་གཞུང་ནས་གནོད་འཚེ་འཕོག་པ་
མ་ཟད། དཔལ་འབྱོར་དང་། ལེགས་བྱང༌། ཆབ་སྲིད་གང་ཐད་ནས་མི་མཐུན་པའི་རྒྱ་རིགས་
གཞིས་སྤོ་བ་ཚོ་ནས་ཀྱང་གནོད་འཚེ་འཕོག་པར་མཐོང་ཡོད། བོད་རྒྱ་གཉིས་ཀྱི་སྐད་ཡིག་མི་
གཅིག་པ་དང་། བཟའ་བཏུང་མི་འདྲ་བ། སྤྱི་ཚོགས་དང་ཆོས་ཕྱོགས་ཀྱི་འཛིན་སྟངས་མི་འདྲ་བ།
མི་ཚེ་སྐྱེལ་སྟངས་ཀྱི་སྙིང་པོ་མི་འདྲ་བ་བཅས་ཀྱི་རྒྱུ་མཚན་ལ་བརྟེན་ནས། ཐུན་མོང་གི་གནད་
དོན་ཞིག་རྙེད་པའམ། བཟོ་དཀའ་བ་བྱུང་ཡོད་པ་དེ་དངོས་ཡོད་གནས་སྟངས་རེད། དེས་ན།
བོད་མི་ཚོའི་ངོས་ལ་རྒྱ་ནག་གཞུང་དང་ལག་འབྲེལ་དམ་ཟབ་ཡོད་པའི་རྒྱ་རིགས་གཞིས་སྤོ་བ་
ཚོའི་ཐད་ལ་ཁྱོད་ཤི་ང་གསོན་གྱི་འཐབ་རྩོད་ཅིག་ཏུ་གྱུར་ཡོད།། །།

རབ་བྱེད་༦།

བོད་མིའི་སྒེར་ལངས་གཉིས་པ། ༡༩༨༧ ནས་༨༩ བར།
བོད་མིའི་སྒེར་ལངས་གཉིས་པ་དེ་འཚེ་མེད་ཞི་བ་དང་། སྒེར་ལངས་དང་པོ་ལས་མངོན་
གསལ་གྱིས་མི་འདྲ་བ་བྱུང་ཡོད། བརྗོད་གཞིའི་དོན་གནད་ལྟེ་བ་དང༌། སྐུལ་སློང་གི་བསྟི་
གནས་དེ་ཆོས་ཕྱོགས་ཀྱི་རང་བཞིན་ནས་ཆབ་སྲིད་ཀྱི་ངོ་བོ་ལ་འཕོ་འགྱུར་བྱུང་ཡོད། སྒེར་
ལངས་དང་པོ་དེས་ནང་བསྟན་སྲུང་སྐྱོབ་ལ་ཤུགས་སྣོན་བྱས་ཡོད་ཀྱང་། གཉིས་པ་དེས་ཆབ་
སྲིད་ཀྱི་རང་བཙན་རྩོད་པའི་ཐོག་ལ་ནུས་ཤུགས་སྤུངས་ཡོད། ཕྱི་ལོ་༡༩༥༦ ནས་༡༩༥༩
བར་གྱི་སྒེར་ལངས་དང་པོ་དེ་གོ་མཚོན་ལྡན་པའི་གྱེན་ལངས་བྱུང་ཡོད་ཀྱང་། ཕྱི་ལོ་༡༩༨༧
ནས་༡༩༨༩ བར་གྱི་ཤས་ཆེ་བ་ལྷ་སར་བྱུང་བའི་སྒེར་ལངས་གཉིས་པ་དེས། འཚེ་མེད་ཞི་བའི་
རྔམ་སྟོན་གྱི་ཕྲེང་བའི་ལམ་ནས་མངོན་པར་གསལ་བར་བྱས་ཡོད། འཚེ་བའི་ལས་ལ་ཞུགས་
ན་དགེ་ཚུལ་སློང་གི་སྡོམ་པ་དང་འགལ་གྱི་ཡོད་སྟབས། སྒེར་ལངས་དང་པོའི་སྐབས་སུ་དགེ་
འདུན་པ་ཚོས་གོ་མཚོན་ལག་ཏུ་ལེན་ཆེད། སྡོམ་པ་ཕུལ་བ་དང་གྲྭ་ཆས་ཕུད་དགོས་པ་བྱུང་
ཡོད། མང་ཚོགས་ཀྱི་གྱེན་ལངས་གཉིས་པའི་ནང་གི་འཚེ་མེད་ཞི་བའི་འཐབ་རྩལ་གྱི་རང་
བཞིན་དེས། དགེ་འདུན་པ་ཚོ་ལ་སྡོམ་པ་གནས་བཅུག་ཡོད་པ་མ་ཟད། འགོག་རྒོལ་གྱི་འགོ་
ཁྲིད་ཀྱང་བྱེད་དུ་བཅུག་ཡོད།
༡༩༨༧ ལོའི་ལྷ་སའི་ནང་གི་ངོ་རྒོལ་དང་ཟིང་འཁྲུག
ཕྱི་ལོ་༡༩༨༧ ཟླ་༩ པའི་ནང་དུ་༧རྒྱལ་བ་རིན་པོ་ཆེས། ཨ་རིའི་གྲོས་ཚོགས་ཀྱི་འགྲོ་བ་
མིའི་ཐོབ་ཐང་གི་ཚོགས་ཆུང་ཐོག་གསུང་བཤད་གནང་བར། ཝ་ཤིང་ཊོན་ཌི་སི་རུ་ཆེ་མཐོང་
ལྡན་པའི་སྒོ་ནས་ཞབས་བཅགས་གནང་པ་རེད། བོད་ནང་གི་བོད་མི་ཚོས་དགའ་དད་སྤྲོ་
གསུམ་གྱི་ངང་ནས་གནས་ཚུལ་ཉན་པ་རེད། རྒྱ་ནག་གི་འགོ་ཁྲིད་ཚོས་གཞུང་འབྲེལ་བརྙན་
འཕྲིན་བརྒྱུད་དེ་༧རྒྱལ་བ་རིན་པོ་ཆེས་མེས་རྒྱལ་ཁ་བྲལ་གཏོང་ཐབས་བྱེད་ཀྱི་འདུག་ཅེས་
སྐྱོན་བརྗོད་བྱས་པ་རེད། ༧རྒྱལ་བ་རིན་པོ་ཆེར་ཚིག་རྩུབ་ཀྱི་ལམ་ནས་སྐྱོན་བརྗོད་བྱས་པ་དེ་
ནི། བོད་མི་ཚོས་ཁོང་ལ་རྒྱབ་སྐོར་ཞུ་མི་འོས་པའི་ཉེན་བརྡ་ཞིག་ཡིན་པ་སྟོན་གྱི་ཡོད། ཕན་
ཚུན་ཁ་བྲལ་ནས་བཅུ་ཕྲག་གསུམ་ཕྱིན་པའི་རྗེས་སུའང་༧རྒྱལ་བ་རིན་པོ་ཆེར་དད་དམ་གཡོ་
བ་མེད་པ་ཡོད་མཁན་གྱི་བོད་མི་ཚོ། རྒྱ་མིས་༸གོང་ས་མཆོག་ལ་མཚན་དམས་ཞུས་པ་དེས་
ཧ་ཅང་ཁོང་ཁྲོ་ལངས་པ་རེད། འབྲས་སྤུངས་དགོན་པའི་དགེ་འདུན་པ་ཚོས། བོད་མི་ཡོད་དོ་
ཅོག་༧རྒྱལ་བ་རིན་པོ་ཆེའི་སྐུ་རྒྱབ་ཏུ་ཡོད་པ་འཛམ་གླིང་ལ་སྟོན་ཕྱིར། ༧རྒྱལ་བ་རིན་པོ་ཆེའི་
མཚན་སྙན་སྲུང་སྐྱོབ་བྱེད་རྒྱུར་ཐག་བཅད་པ་རེད།
ཟླ་༩ ཚེས་༢༧ ཉིན་བོད་ནང་གི་སློབ་སྦྱོང་གི་བསྟི་གནས་ཆེ་ཤོས། འབྲས་སྤུངས་དགོན་
པའི་དགེ་འདུན་པ་༢༡ གིས་ལྷ་ས་གྲོང་འཁྱེར་གྱི་དཀྱིལ་དུ་རྔམ་སྟོན་ཁྲོམ་བསྐོར་བྱས་པ་རེད།
ཁོང་ཚོས་བོད་ཀྱི་རྩ་ཆེ་ཤོས་ཀྱི་མཆོད་ཁང་། ཇོ་ཁང་ལ་བསྐོར་བ་བྱེད་བཞིན། ལག་པས་
བཟོས་པའི་བོད་ཀྱི་རྒྱལ་དར་ཞིག་ནམས་མཁར་འཕྱར་བའི་སྒོ་ནས་ངོ་རྒོལ་འགོ་བཙུགས་པ་
རེད། ཁོང་ཚོས་༼བོད་ལ་རང་བཙན་དགོས། ༧རྒྱལ་བ་རིན་པོ་ཆེ་སྐུ་ཚེ་ཁྲི་ལོར་བརྟན་པར་
ཤོག༽ ཅེས་སྐད་འབོད་བྱས་པ་རེད། ཁོང་ཚོས་ཇོ་ཁང་ལ་བསྐོར་བ་དང་པོ་དེ་བརྒྱབ་ཚར་
བའི་རྗེས་ཐོག་དེར། བོད་མི་བརྒྱ་ལྷག་གིས་མ་སྐུལ་དྭང་བླངས་ཀྱིས་ཁོང་ཚོའི་མཉམ་དུ་
ཞུགས་པ་རེད། བསྐོར་བ་གསུམ་བརྒྱབ་ཚར་རྗེས། ཁོང་ཚོས་རྒྱ་ནག་གཞུང་གི་ས་གནས་
འཛིན་སྐྱོང་ལས་ཁུངས་ཁག་ཡོད་ས་དེར་ཕྱིན་པ་དང་། ལས་ཁུངས་ཀྱི་མདུན་དུ་སླེབས་མ་ཐབ
ཉེན་རྟོག་པས། དྲག་པོའི་ལམ་ནས་ངོ་རྒོལ་བར་ཉེས་བརྡུང་བཏང་སྟེ་འཛིན་བཟུང་བྱས་པ་རེད།
དོན་རྐྱེན་འདི་གཞན་ལ་ལྟོས་ན་ཆུང་ངུ་ཡིན་ཀྱང་། བོད་མིའི་འཚེ་མེད་ཞི་བའི་ལས་འགུལ་
ལ་ཚེ་སྲོག་གསར་པ་ཞིག་སྦྱིན་པ་རེད། དེས་བོད་མིའི་དེང་རབས་ཅན་གྱི་འགོག་རྒོལ་ལས་
འགུལ་གྱི་སྒོ་ཕྱེས་ཏེ། ༡༩༩༣ བར་དུ་མུ་མཐུད་པའི་ངོ་རྒོལ་གྱི་ཕྲེང་བ་ཞིག་འགོ་བཙུགས་པ་
རེད། ཡ་མཚན་པ་ཞིག་ལ་ངོ་རྒོལ་འདིའི་སྐུལ་རྫས་དེ་རྒྱ་ནག་རེད། གལ་ཏེ་རྒྱ་ནག་གིས་
༧རྒྱལ་བ་རིན་པོ་ཆེ་ལ་ཡོངས་ཁྱབ་ཀྱིས་མཚན་དམས་ཞུས་མེད་ན། འབྲས་སྤུངས་ཀྱི་དགེ་
འདུན་པ་ཚོས་སྲང་ལམ་དུ་ཐོན་ནས་ཁོང་གི་མཚན་སྙན་སྲུང་སྐྱོབ་བྱེད་དགོས་པའི་ཚོར་སྣང་
བྱུང་མེད་སྲིད། གསར་འགྱུར་གྱི་འབྱུང་ཁུངས་དེ་རྒྱ་ནག་གཞུང་གི་བརྙན་འཕྲིན་ཁོ་ན་ལ་བརྟེན་
པའི་ལྷ་སའི་བོད་མི་ཚོས། གཅིག་བྱས་ན། ༧རྒྱལ་བ་རིན་པོ་ཆེ་ཝ་ཤིང་ཊོན་དུ་གདན་འདྲེན་
ཞུས་པའང་ཤེས་མེད་པ་བྱུང་ཡོད་སྲིད།
དོན་རྐྱེན་དང་པོ་དེ་ལ་རྒྱ་ནག་གིས་དྲག་གནོན་ཤུགས་ཆེ་བྱས་པ་དེའི་རྣམ་སྨིན་རང་ཐོག་
ཏུ་འཁོར་བ་རེད། ཉི་མ་བཞིའི་རྗེས་ལ། རྒྱ་ནག་མི་མང་སྤྱི་མཐུན་རྒྱལ་ཁབ་དབུ་བརྙེས་པའི་
ཉིན་མོ། ཟླ་༡༠ ཚེས་༡ ཉིན། སྐབས་འདིར་སེ་ར་དགོན་པ་ནས་ཡིན་པའི་དགེ་འདུན་པའི་སྡེ་
ཁག་ཅིག་གིས། ༧རྒྱལ་བ་རིན་པོ་ཆེ་ལ་རྒྱབ་སྐྱོར་དང༌། ཟླ་༩ ཚེས་༢༧ ཉིན་འཛིན་བཟུང་
བྱས་པའི་འབྲས་སྤུངས་ཀྱི་དགེ་འདུན་པ་ཚོ་གློད་གྲོལ་གཏོང་དགོས་པའི་དགོས་འདུན་བཏོན་
ཏེ་ངོ་རྒོལ་རྔམ་སྟོན་ཞིག་བྱས་པ་རེད། གཡས་གཡོན་དུ་ཡོད་མཁན་ཚོ་ཁོང་ཚོ་དང་མཉམ་
ཞུགས་པས། རྔམ་སྟོན་པའི་འབོར་གྲངས་དེ་ཧ་ལམ་གསུམ་སྟོང་གཡས་གཡོན་དུ་འཕེལ་བ་
རེད། དགེ་འདུན་པ་ཚོ་དེ་མ་ཐག་ཏུ་འཛིན་བཟུང་བྱས་པའི་རྗེས་སུ། ཉེ་འགྲམ་གྱི་ཉེན་རྟོག་ལས་
ཁུངས་སུ་འཁྲིད་དེ་ཉེས་བརྡུང་བཏང་པ་རེད། བོད་མི་མང་པོས་ཉེན་རྟོག་ལས་ཁུངས་ཀྱི་ཕྱི་ལ་
འཛོམས་ཏེ། དགེ་འདུན་པ་ཚོ་གློད་གྲོལ་གཏོང་དགོས་པའི་དགོས་འདུན་བཏོན་ཡོད། མི་
གཅིག་གིས་ཉེན་རྟོག་ལས་ཁུངས་ལ་མེ་བརྒྱབ་པ་དང་། གཞན་དག་ཚོས་ནང་དུ་ཕྱིན་ནས་
བཙོན་པ་ཚོ་གློད་པ་རེད། ཉེན་རྟོག་པས་མི་ཚོགས་ཀྱི་ཐོག་ཏུ་མེ་མདའ་བརྒྱབ་སྟེ་བོད་མི་དྲུག་
ནས་ཉི་ཤུ་བར་དུ་བསད་པ་རེད། ངོ་རྒོལ་དང་ཟིང་འཁྲུག་དེར་ཉེན་རྟོག་པས་ཡ་ང་སྙིང་རྗེ་བྲལ་
བའི་སྒོ་ནས་དྲག་གནོན་བྱས་པ་རེད། འོན་ཀྱང་དེའི་སྔོན་ལ་ངོ་རྒོལ་རྔམ་སྟོན་གྱི་འདྲ་པར་
རྣམས་ཕྱི་ལ་གསང་བསྐུར་བྱེད་མཁན་གྱི་ཕྱི་རྒྱལ་བ་ཚོ་བརྒྱུད་དེ་རྒྱ་ནག་གི་དྲག་གནོན་བྱས་
པའི་གནས་ཚུལ་འཛམ་གླིང་ལ་ཁྱབ་ཚར་བ་རེད། གནས་ཚུལ་དེ་དག་རྗེས་སུ་རྒྱལ་སྤྱིའི་
བརྒྱུད་ལམ་ཁག་ལ་བཀྲམས་ཡོད། དོན་རྐྱེན་འདི་དག་གིས་༧རྒྱལ་བ་རིན་པོ་ཆེ་བོད་ཀྱི་སྐུ་
ཚབ་ངོ་མ་དེ་ཡིན་པའི་མཚན་སྙན་འཛམ་གླིང་ནང་མཐོར་འདེགས་བྱས་པ་དང་། པེ་ཅིང་གི་
སྣང་བརྙན་ལ་ཁུ་མཚུར་ཤུགས་ཆེ་ཞིག་འཕོག་པ་རེད།
རྒྱ་ནག་གིས་ངོ་ལོག་པའི་ཐོག་ལ་དྲག་གནོན་རྩུབ་པོ་བྱས་པ་དེས་ངོ་རྒོལ་གྱི་རྦ་རླབས་
བཀག་ཐུབ་མེད། ཤུགས་ཆེ་བས་བོད་རང་བཙན་གྱི་དགོས་འདུན་བཏོན་པར་བརྟེན། ངོ་རྒོལ་
འདི་དག་གི་རྣམ་པ་ནི་ཆབ་སྲིད་ཡིན་པ་ལས་ཆོས་ཕྱོགས་མིན། ཕྱི་ལོ་༡༩༨༧ ལོའི་ཟླ་བ་དགུ་
པ་ནས་བཅུ་གཉིས་བར་དུ་ལྷ་སར་ངོ་རྒོལ་གྱི་དོན་རྐྱེན་བརྒྱད་བྱུང་ཡོད། ཕྱི་ལོ་༡༩༨༨ ལོར་ངོ་
རྒོལ་རྔམ་སྟོན་བཅུ་བདུན་ལས་མང་བ་བྱུང་པའི་ནང་ནས་བཅུ་བཞི་རང་བཙན་གྱི་ཆེད་དུ་ཡིན།
བོད་མི་ཉིས་སྟོང་གཡས་གཡོན་མཉམ་ཞུགས་བྱས་པའི་ངོ་རྒོལ་ཆེ་ཤོས་དེ་ཕྱི་ཟླ་གསུམ་པའི་
ཚེས་༥ ཉིན་བྱུང་སྟེ་མཐའ་མ་དེར་ཟིང་ཆའི་ནང་དུ་མི་ལྔའི་ཚེ་སྲོག་ཤོར་ཡོད། ༧རྒྱལ་བ་རིན་
པོ་ཆེར་ནོ་སྦེལ་ཞི་བདེའི་གཟེངས་རྟགས་ཕུལ་བའི་ལོ། ཕྱི་ལོ་༡༩༨༩ ནང་དུ་ངོ་རྒོལ་གྱི་དོན་
རྐྱེན་༣༤ བྱུང་ཡོད་པའི་ནང་ནས་༡༨ རང་བཙན་གྱི་ཆེད་དུ་བྱུང་ཡོད། ལོ་དེ་བོད་ནང་དྲག་
པོའི་ཁྲིམས་གཞི་ལག་བསྟར་བྱས་ཏེ་རྫོགས་པ་རེད་དེ། འོན་ཀྱང་ངོ་རྒོལ་རྔམ་སྟོན་མུ་མཐུད་
བྱས་པ་རེད། ཕྱི་ལོ་༡༩༩༡ ནང་གི་ཚོགས་འཛོམས་ཆེ་བ་༡༨ ཀྱི་ནང་ནས་༡༢ རང་བཙན་གྱི་
ཆེད་དུ་བྱུང་ཡོད། ཕྱི་ལོ་༡༩༩༡ ལོར་དོན་རྐྱེན་༣༠ བྱུང་བའི་ནང་ནས་༢༦ གིས་རང་བཙན་
གྱི་དགོས་འདུན་བཏོན་ཡོད། ཕྱི་ལོ་༡༩༩༢ ལོར་ངོ་རྒོལ་༢༢ བྱུང་བའི་ནང་ནས་༢༠ ཐམ་པས་
རང་བཙན་གྱི་དགོས་འདུན་བཏོན་ཡོད། ཕྱི་ལོ་༡༩༩༣ ལོར་ངོ་རྒོལ་དོན་རྐྱེན་༤༩ བྱུང་བའི་
ནང་ནས་༣༡ རང་བཙན་གྱི་ཆེད་དུ་བྱུང་ཡོད།
སྲང་ལམ་སྟེང་གི་རྔམ་སྟོན་དེ་མངོན་གསལ་དོད་པོ་ཡིན་ཀྱང་། དུས་ཡུན་འདིའི་རིང་ལ་
བོད་མི་ཚོས་བེད་སྤྱོད་བྱས་པའི་འཐབ་རྩལ་དེ་ངོ་རྒོལ་གཅིག་པུ་མ་རེད། བོད་མིའི་ལས་
འགུལ་རྩེ་མོར་སོན་པའི་སྐབས་སམ། ཕྱི་ལོ་༡༩༨༧ ནས་༡༩༩༣ བར་དུ་བོད་མི་ཚོས་འཚེ་
མེད་ཞི་བའི་འཐབ་རྩལ་ཇི་ལྟར་བཀོལ་སྤྱོད་བྱས་པའི་སྐོར་ལ་དཔྱད་པ་གཤམ་དུ་གསལ།
སྒེར་ལངས་ཀྱི་ཐབས་བྱུས་དང་འཐབ་རྩལ་ལ་དབྱེ་ཞིབ།
ཕྱི་ལོ་༡༩༥༦ ནས་༥༩ བར་གྱི་བོད་མིའི་སྒེར་ལངས་དང་པོ་དེ་དང་མི་འདྲ་བར། སྒེར་
ལངས་གཉིས་པ་དེ་ཚད་ཅན་གྱི་འཚེ་བའི་བྱེད་ལས་རེ་འགའ་ཙམ་བྱུང་བ་མ་གཏོགས་ཤས་ཆེ་
བ་འཚེ་མེད་ཞི་བ་རེད། ལོ་དྲུག་གི་དུས་ཡུན་གྱི་ནང་དུ་ངོ་རྒོལ་རྔམ་སྟོན་དེ་ཟིང་ཆར་གྱུར་བ་
ཐེངས་མ་གསུམ་རང་བྱུང་ཡོད། དེ་དག་ནི་༡༩༨༧ དང་། ༡༩༨༨ ༡༩༨༩ བཅས་རེད། བོད་མི་
ཚོས་ཁོང་ཚོའི་བརྡ་ལན་དང༌། ངོ་རྒོལ་དེ་དག་༧ རྒྱལ་བ་རིན་པོ་ཆེ་ལ། ཕྱི་རྒྱལ་སྲིད་གཞུང་
ཁག་དང་མཇལ་འཕྲད་སྐབས། དགོས་མཁོ་ཡོད་པའི་བོད་མིའི་ཁྲིམས་མཐུན་གྱི་སྐུ་ཚབ་
མཚོན་པའི་ཆེ་མཐོང་དེ་འབུལ་རྒྱུ་དེ། ཐབས་བྱུས་ལྡན་པའི་ངང་ནས་གོ་ལའི་མང་ཚོགས་ལ་
དམིགས་ཡོད་པ་རེད། དེས་ན་ཁོང་ཚོའི་དམིགས་ཚད་དང་པོ་དེ་༧རྒྱལ་བ་རིན་པོ་ཆེས་ཞི་
བདེ་ལ་གཙིགས་ཆེར་གནང་བ་གཞིར་བཟུང་། འཚེ་མེད་ཞི་བའི་སྒྲིག་ལམ་རྒྱུན་འཁྱོངས་བྱེད་
རྒྱུ་དེ་རེད། ཁོང་ཚོས་འཐབ་རྩལ་གྱི་ཆ་ནས། རྔམ་སྟོན་དང་། གོམ་བགྲོད། བསྐོར་བ། བོད་
རྒྱལ་ཁབ་ཀྱི་རྒྱལ་དར་འཕྱར་རྒྱུ། སྐད་འབོད་བྱེད་རྒྱུ་སོགས་འཚེ་མེད་ཞི་བའི་ཐབས་ལམ་སྣ་
ཚོགས་བཀོལ་སྤྱོད་བྱས་ཡོད།
སྲང་ལམ་གྱི་ངོ་རྒོལ་རྔམ་སྟོན།
སྒེར་ལངས་འདིའི་ནང་དུ་ངོ་རྒོལ་གྱི་རྣམ་པ་མངོན་གསལ་དོད་ཤོས་དེ་སྲང་ལམ་སྟེང་གི་
ངོ་རྒོལ་རྔམ་སྟོན་དེ་རེད། བོད་མིའི་ལས་འགུལ་བ་དང་། རྒྱ་ནག་གི་དབང་འཛིན་པ་གཉི་གས་
འཐབ་རྩལ་འདི་རྒྱ་ནག་གི་དབང་སྒྱུར་ལ་དོན་དམ་གྱི་གདོང་ལེན་དེ་ཡིན་པར་མཐོང་ཡོད།
རྒྱའི་དབང་སྒྱུར་ལ་བོད་མིས་མི་འདོད་པའི་རྣམ་འགྱུར་སྟོན་པ་དང་། རྒྱ་ནག་གིས་གདུག་རྩུབ་
དང་མནར་གཅོད་གང་བྱས་འཛམ་གླིང་གིས་མཐོང་བ། འགོག་རྒོལ་ལ་འགུལ་ཤུགས་སྤྲོད་རྒྱུ་
བཅས་སྲང་ལམ་སྟེང་གི་ངོ་རྒོལ་རྔམ་སྟོན་གྱིས་དགོས་དོན་སྣ་མང་གྲུབ་ཡོད། སྲང་ལམ་སྟེང་
གི་ངོ་རྒོལ་རྔམ་སྟོན་དེ་མངོན་གསལ་དོད་ཤོས་དང་། པར་བརྒྱབ་བདེ་ཤོས། གསར་འགྱུར་དུ་
འགྱུར་འོས་ཤོས་ཀྱི་འཐབ་རྩལ་ཞིག་ཡིན་པ་གང་ཞིག་ལ། ཉེན་ཁ་དང་རིན་འབབ་ཆེ་ཤོས་ཀྱང་
རེད། ངོ་རྒོལ་རྔམ་སྟོན་ནང་ཞུགས་པ་དེས་འཛིན་བཟུང་དང༌། བཙོན་འཇུག མནར་གཅོད་
བཅས་མྱོང་དགོས་པ་ཧ་ལམ་ཁག་ཐེགས་བྱེད་ཆོག་གི་རེད།
རོ་ནཱལཌ་ཤྭརྫ་ཡིས། ཕྱི་ལོ་༡༩༨༧ གྱི་ངོ་རྒོལ་རྔམ་སྟོན་དེས་༼ ལྷ་སའི་ནང་དུ་ལོ་དྲུག་
གི་རིང་ལ་ངོ་རྒོལ་གྱི་དཔེ་སྟོན་དུ་གྱུར་པའི་ལག་བསྟར་གྱི་རིམ་པ་ཞིག་བསྐྲུན་ཡོད་པ་དང་།
དེས་ངོ་རྒོལ་ག་དུས་བྱུང་ཡང་མཚོན་རྟགས་ཀྱི་རྣམ་པ་གཅིག་མཚུངས་ཡིན་པའི་ངོ་རྒོལ་གྱི་
ཆོ་ག་ཞིག་ལ་གྱུར་བ་རེད།༽ ཅེས་བྲིས་ཡོད། ཁོང་གིས་ངོ་རྒོལ་གྱི་བྱེད་ལས་ལ་ཀུན་སློང་
གཉིས་ཡོད་པར་ཁས་ལེན་གྱི་ཡོད། དང་པོ་དེ། བོད་མི་ཚོས་ངོ་རྒོལ་བརྒྱུད་དེ་ཁོང་ཚོའི་རང་
གི་མངོན་གསལ་ཅན་གྱི་ནུས་མེད་ཀྱི་རང་བཞིན་དེ་མེད་པར་བཟོ་ཐུབ་པ་དང་། མི་རིགས་
ཐུན་མོང་གི་གདུངས་སེམས་མཉམ་སྐྱེད་དང༌། འདྲ་མཉམ་གཉི་ག་ཉམས་མྱོང་ཐུབ་པ་བྱུང་
ཡོད། གཉིས་པ་དེ། བོད་མི་ཚོས་ངོ་རྒོལ་གྱི་ཆོ་ག་དེ་ཕན་ཚུན་འབྲེལ་ལམ་དང་། བྱེད་མི་ཆོག་
པའི་ཆབ་སྲིད་བགྲོ་གླེང་གི་ཚབ་ཏུ་བེད་སྤྱོད་བྱས་པ་རེད།
ཡིན་ན་ཡང་། སྲང་ལམ་སྟེང་གི་ངོ་རྒོལ་རྔམ་སྟོན་དེ་འཐབ་རྩལ་གྲགས་ཆེ་ཤོས་ཤིག་ཏུ་
གྱུར་ཡོད་ཀྱང་། དེའི་བཀོལ་སྤྱོད་བྱེད་སྐབས་འཆར་གཞི་དང་། སྒྲིག་ལམ། འབྲེལ་མཐུད་
བཅས་མེད་པའི་རྐྱེན་གྱིས་ཕོངས་པ་རེད། ངོ་རྒོལ་རྔམ་སྟོན་ཧ་ལམ་ཚང་མ་གློ་བུར་ཐོག་རྒྱག་
ཏུ་རང་འགུལ་གྱིས་སྐུལ་བ་ལ་བརྟེན་ནས། སྔོན་དཔག་མི་ནུས་པའི་རིམ་པ་དེ་མཐོ་རུ་བཏང་
ཡོད། ཕྱི་ལོ་༡༩༨༧ ཟླ་༡༠ ཚེས་༦ ཉིན། འབྲས་སྤུངས་དགོན་པའི་དགེ་འདུན་པ་༥༠ ལས་
གྲུབ་པའི་སྡེ་ཁག་གཅིག ཕྱི་ཟླ་༩ ཚེས་༢༧ ཉིན་ངོ་རྒོལ་བྱེད་མཁན་གྱི་དགེ་འདུན་པ་༢༡ དེ་
དག་རྒྱ་གཞུང་གིས་མུ་མཐུད་བཀག་ཉར་བྱས་ཡོད་པ་དེར། ངོ་རྒོལ་བྱེད་ཆེད་ལྷ་སར་འགྲོ་
བའི་སྐབས་དེར། ཕྱི་རྒྱལ་བའི་དཔང་པོ་ཞིག་གིས་དགེ་འདུན་པ་ཚོར། ཁྱེད་ཚོ་སྲིད་གཞུང་གི་
ལས་ཁུངས་མདུན་དུ་སླེབས་རྗེས་ག་རེ་བྱེད་རྒྱུའི་འཆར་གཞི་ཡོད་ཅེས་དྲིས་དུས། ཁོང་ཚོས་
ག་རེ་བྱེད་དགོས་མིན་ཤེས་ཀྱི་མེད་ཅེས་ལན་བཏབ་ཡོད། སྲིད་གཞུང་གི་ལས་ཁུངས་ཀྱི་
མདུན་དུ་འཛོམས་རྗེས་ཁོང་ཚོས་སྐད་འབོད་བྱེད་རྒྱུ་འགོ་བཙུགས་པ་རེད། སྐར་མ་ཁ་ཤས་
ཀྱི་རྗེས་སུ་ཁོང་ཚོ་འཛིན་བཟུང་བྱས་ཏེ་སྐེད་རགས་དང་། རྒྱུག་པ། མེ་མདའ། ལྕགས་ཧྲང་
བཅས་ལག་ཏུ་གང་ཐེབས་སྤྲད་དེ་ཉེས་བརྡུང་ཚོད་མེད་བཏང་བ་རེད།
དགེ་འདུན་པ་ཚོ་དང་ཕྱི་རྒྱལ་བའི་དཔང་པོ་དེའི་དབར་ལ་བྱུང་བའི་གླེང་མོལ་འདིས། བོད་
པའི་འགོག་རྒོལ་གྱི་གཏིང་རིང་བའི་ཞན་ཆ། སྲང་ལམ་སྟེང་གི་ངོ་རྒོལ་འདི་དག་ལ་འཆར་གཞི་
རྩ་བ་ནས་མེད་པ་གསལ་སྟོན་བྱས་ཡོད། སྒེར་ལངས་འདིའི་སྐབས་ཀྱི་ངོ་རྒོལ་ཚང་མ། ལས་
འགུལ་ལ་འཆར་གཞི་འདིང་བར་ཉི་མ་རེ་ཟུང་མ་གཏོགས་བཏང་མེད་པའི་དགེ་འདུན་པ་དང་།
ཡང་ན་བཙུན་མའི་སྡེ་ཁག་ཆུང་ངུ་ཞིག་གིས་འགོ་བཙུགས་ཏེ། མཐའ་མ་དེར་ཁོང་ཚོ་བཙོན་
ཁང་ནང་ལོ་མང་སྡོད་དགོས་ཐུག་ཡོད། དགེ་འདུན་པ་དང་བཙུན་མ་བཅུ་གྲངས་ཞིག་གིས་འགོ་
བརྩམས་པའི་ངོ་རྒོལ་རྔམ་སྟོན་མང་ཆེ་བ་དེ་དག་ལ། སྔོན་དུ་འཆར་འགོད་དང་གོ་སྒྲིག་གང་
ཡང་མེད་པར། གློ་བུར་དུ་ཁ་ཐུག་དེ་གར་མི་བརྒྱ་ཕྲག་འཛུལ་ཞུགས་བྱས་པའི་གོམ་བགྲོད་ལ་
འགྱུར་ཡོད། ངོ་རྒོལ་བ་ཚོས་ཉེས་རྡུང་དང༌། མནར་གཅོད། བཙོན་འཇུག་བཅས་མྱངས་ཏེ་
ཡིད་ཆེས་དཀའ་བའི་སྙིང་སྟོབས་བསྟན་ཡོད། འོན་ཀྱང་ཐབས་བྱུས་མེད་པའི་སྟོང་ཆ་དེ་སྙིང་
སྟོབས་གཅིག་པུས་ཁ་གསབ་བྱེད་ཐུབ་པ་མེད།
ཕྱི་ལོ་༡༩༨༧ དང་། ༡༩༨༨། ༡༩༨༩ སོ་སོའི་ནང་བྱུང་བའི་རང་འགུལ་རང་བཞིན་ཅན་གྱི་
ངོ་རྒོལ་རྔམ་སྟོན་དེ་དག་གིས། ངོ་རྒོལ་བ་ཚོར་སྟངས་འཛིན་བྱེད་དཀའ་བ་དང་། ཉེན་རྟོག་པའི་
གདུག་རྩུབ་འོག་ཚུད་སླ་བར་གྱུར་ཏེ། སྟངས་འཛིན་མི་ཐུབ་པ་དང་འཚེ་བའི་རྣམ་པར་བསྒྱུར་
དུ་བཅུག་ཡོད། སྐབས་རེ་རེར་ངོ་རྒོལ་གཅིག་ཟིང་ཆའི་རྣམ་པར་འགྱུར་ཡོད་ན། དེ་ནི་འཚེ་བའི་
ཕྱོགས་སུ་སྲང་མདའ་གཡོ་བའི་སྐྱ་བོ་ཚོས་རང་འགུལ་གྱིས་མཉམ་ཞུགས་པའི་རྐྱེན་ལས་བྱུང་
ཡོད། གཅིག་བྱས་ན། དགོན་པའི་ནང་གི་མི་ཚེ་ནས་ལུས་སེམས་གཉིས་ལ་སྦྱོང་བདར་མཐོ་བོ་
ཐོབ་པ་ལ་བརྟེན་ནས། དགེ་འདུན་པ་དང་བཙུན་མ་རྣམས་རང་བཞིན་གྱི་སྒྲིག་ལམ་བཟང་བ་
བྱུང་བ་ཡིན་འགྲོ། ལྷག་པར་དུ་དགེ་འདུན་པ་ཚོ་ཐོག་མར་ལས་འགུལ་གྱི་འཆར་གཞི་འདིང་
བའི་སྐབས་ནས་ཡོད་པ་དང༌། བོད་མི་སྐྱ་བོ་རྣམས་རྗེས་སུ་ངོ་རྒོལ་ནང་ཞུགས་པས། དགེ་
འདུན་པ་ལས་མེ་འབར་སྐྱེན་པ་ཡོད། འཚེ་མེད་ཞི་བའི་སྒྲིག་ལམ་ལ་གས་ཆག་བྱུང་བ་དེ། རྒྱ་
ནག་དམར་པོའི་སྲིད་གཞུང་གིས། རང་ཉིད་དྲིལ་བསྒྲགས་ཆེད་དུ་ལག་ཆ་ལྟ་བུར་མྱུར་པོ་དང་
གྲུང་པོའི་སྒོ་ནས་བེད་སྤྱོད་བཏང་ཡོད། རྒྱ་ནག་གཞུང་གིས་བོད་མིའི་འཐབ་རྩོད་ལ་མིང་ཆད་
བཟོ་བ་དང་། བོད་ལ་ཡོད་པའི་རྒྱལ་སྤྱིའི་གདུངས་སེམས་མཉམ་སྐྱེད་དེ་མེད་པར་བཟོ་ཐབས།
བོད་མིའི་རང་དབང་གི་མངོན་འདོད་ཐད་རྒྱ་ནག་མི་མང་གི་བསམ་ཚུལ་སྐུལ་སློང་བྱེད་རྒྱུ་
བཅས་ཀྱི་ཆེད་དུ། བོད་མི་ཚོས་མཁར་དབང་གཏོར་བཤིགས་ཀྱི་ལས་ལ་ཞུགས་པའི་བརྙན་
འཕྲིན་དེ་དག་ཡང་ཡང་རྒྱང་སྲིང་བྱས་ཡོད།
འཆར་གཞི་མེད་པ་དེ་གོ་སྒྲིག་བྱེད་སའི་གོ་ཡུལ་མེད་པའི་རྐྱེན་གྱི་ཡིན་པའི་འགྲེལ་བཤད་
བྱེད་ཐུབ། རྒྱ་ནག་གཞུང་གིས་བོད་མི་ནང་ཁུལ་གྱི་འབྲེལ་བ་དེ་གསང་མྱུལ་བ་བཙུགས་པ་
དང༌། ཁ་པར་ཟུར་ཉན་བྱེད་པའི་འཐབ་རྩལ་གྱི་རིགས་བེད་སྤྱོད་བཏང་སྟེ་ཞིབ་ཚགས་པོའི་སྒོ་
ནས་སོ་ལྟ་བྱེད་ཀྱི་ཡོད། ལས་འགུལ་ནང་མཉམ་ཞུགས་བྱེད་མཁན་ཚོ་བདུན་ཕྲག་རེ་ཟུང་གོང་
ནས་གསར་འཇུག་བྱེད་རྒྱུ་དེས། ཁོང་ཚོ་འཛིན་བཟུང་བྱེད་པའི་ཉེན་ཁ་ཆེ་རུ་གཏོང་གི་ཡོད།
དེས་ན། ཆབ་སྲིད་ཀྱི་ཁོར་ཡུག་གིས་བཟོས་པའི་གསང་རྒྱའི་རིམ་པ་དེས། འཆར་གཞི་འདིང་
རྒྱུ་དེ་ཧ་ཅང་ཁག་པོ་བཟོས་ཡོད། དེ་དང་དུས་མཉམ་དུ་ལས་འགུལ་བ་ཚོར་འདི་ལྟ་བུའི་ས་
འོག་གི་བྱ་བ་བྱེད་པའི་ཉམས་མྱོང་ཡང་མེད། དེས་ན། དགེ་འདུན་པ་དང་བཙུན་མ་ཚོ་ལ་ངོ་
རྒོལ་དེ་དམིགས་ཡུལ་བྱེ་བྲག་པ་ཞིག་བསྒྲུབ་པའི་ཐབས་ལམ་མ་ཡིན་པར། ངོ་རྒོལ་དེ་རང་
དམིགས་ཡུལ་དུ་འགྱུར་ཡོད། མདོར་ན་ལག་ཆ་ཞིག་གམ་ཐབས་བྱུས་ཞིག་མ་ཡིན་པར་
མཚོན་རྟགས་ཀྱི་ལས་འགུལ་དུ་འགྱུར་ཕྱིན་པ་རེད། དཔེར་ན། ཁོང་ཚོས་འཛིན་བཟུང་ལས་
གཡོལ་ཐུབ་པའི་ངོ་རྒོལ་གྱི་ཐབས་ལམ་ཞིག་བཙལ་མེད། དོན་དངོས་སུ་ཁོང་ཚོའི་འདུན་པ་ལྟེ་
བ་དེ་བཙོན་ཁང་ལ་འགྲོ་རྒྱུ་དེ་རེད། གནས་སྐབས་འགའ་ཤས་ཀྱི་ནང་དུ་འདི་ལྟ་བུའི་ལལས་
འགུལ་གྱིས་ཉེན་རྟོག་པ་ཚོ་ཚུགས་ཁ་འཐོར་ནས་ལས་འགུལ་ཞིག་ལ་ཁྱབ་བསྒྲགས་ཆེན་པོ་
བཟོ་ཐུབ་ཀྱི་ཡོད། འོན་ཀྱང་འདི་ལ་འགུལ་ཤུགས་རྒྱུན་སྐྱོང་བའི་ཆེད་དུ་མངོན་པར་མི་གསལ་
བའི་བྱེད་ལས་དང་། མངོན་པར་གསལ་བའི་བྱེད་ལས་དབར་ལ་བརྗེ་རེས་བྱེད་པ་སོགས་ཐེ་
བའི་འཐབ་རྩལ་སྣ་འཛོམས་ཀྱི་དགོས་མཁོ་ཡོད་ཀྱང་། བོད་པའི་ལས་འགུལ་ལ་དེ་དག་བྱུང་
མེད། ཁོང་ཚོའི་ཐབས་བྱུས་ཀྱི་རིགས་པ་དེ། བཙོན་ཁང་ནང་དུ་དཀའ་སྡུག་མྱོང་རྒྱུ་དང་དཀའ་
སྡུག་དེ་ཆབ་སྲིད་ཀྱི་མ་རྩར་བེད་སྤྱོད་བྱས་ཏེ། རྒྱ་ནག་གི་བོད་ཐོག་དབང་སྒྱུར་དེ་ཁྲིམས་
མཐུན་མིན་པ་བཟོ་ཆེད། གོ་ལའི་བོད་རང་དབང་ལས་འགུལ་སོགས་ཕྱི་ཕྱོགས་ལ་རེ་ལྟོས་
བྱེད་རྒྱུ་དེ་རེད།
སྦྱར་ཡིག་གི་ལས་འགུལ།
ངོ་རྒོལ་བ་ཚོས་ཕྲན་བུ་ཉེན་ཁ་ཆུང་བའི་འཐབ་རྩལ་གཞན་ཡང་བཀོལ་སྤྱོད་བྱས་ཡོད།
སྦྱར་ཡིག་བཟོ་བའི་ལས་འགུལ་དེ་ཧ་ཅང་གྲགས་ཆེ་བའི་འཐབ་རྩལ་ཞིག་རེད། མཚན་ལ་གྲོང་
འཁྱེར་གྱི་སྲང་ལམ་ཀྱག་ཀྱོག་དེ་ཚོ་བེད་སྤྱོད་བཏང་སྟེ། ལྷ་སའི་ནང་དུ་སྦྱར་ཡིག་གི་ལས་
འགུལ་སྤེལ་བ་དེ་གསང་བའི་འཐབ་རྩལ་ཡང་དག་དེ་རེད། བོད་མི་ལས་འགུལ་བ་ཚོས་མཚན་
ལ་གསང་སྟབས་ཀྱི་སྒོ་ནས། བོད་ལ་རང་བཙན་དགོས། རྒྱ་མི་བོད་ནས་ཕྱིར་ལོགས་བྱོས།
༧རྒྱལ་བ་རིན་པོ་ཆེ་སྐུ་ཚེ་བརྟན་པར་ཤོག་བཅས་པའི་སྦྱར་ཡིག་བོད་ཡིག་དང༌། དབྱིན་ཇི།
རྒྱ་ཡིག་བཅས་སུ་བྲིས་ཏེ་སྦྱར་བ་རེད། སྦྱར་ཡིག་ལས་འགུལ་གྱིས་དགོས་དོན་མང་པོ་གྲུབ་
ཡོད། དེ་དག་གིས་༼བོད་རང་བཙན་གྱི་མངོན་འདོད་དེ་རྒྱ་མི་དང་། འཛམ་གླིང་མི་མང་ལ་
བརྡ་འཁྱོལ་བ་བྱས་ཡོད་པ་དང་། བོད་རང་བཙན་འཐབ་རྩོད་ཀྱི་ཆེད་དུ་བོད་རིགས་ཡོངས་
རྫོགས་ཆིག་བསྒྲིལ་བྱེད་པར་སེམས་ཤུགས་སྤར་ཡོད། བོད་ཀྱི་ཆབ་སྲིད་གནས་བབ་དང་།
འགྲོ་བ་མིའི་ཐོབ་ཐང་སོགས་ཀྱི་གནད་དོན་ཐད་ལ་བོད་མིར་སློབ་གསོ་སྤྲོད་པའི་ཞབས་
འདེགས་ཞུས་ཡོད།༽
བོད་མི་ཚོས་སྦྱར་ཡིག་གི་ལས་འགུལ་བརྒྱུད་དེ། བྱེད་ལས་ཀྱི་ནང་དུ་ས་འོག་དར་ཐག་
གི་བཞད་གད་ཀྱི་རྣམ་པ་ཞིག་ཀྱང་དར་སྤེལ་གཏོང་ཐུབ་པ་བྱུང་ཡོད། ཕྱི་ལོ་༡༩༩༡ ལོར།
སྦྱར་ཡིག་ལས་འགུལ་གྱི་གྲགས་པ་རྩེ་མོར་སོན་པའི་སྐབས་སུ། རྒྱ་ནག་དབང་འཛིན་པ་ཚོས་
སྦྱར་ཡིག་སྦྱོར་བའི་ལས་འགུལ་དེ་འགོག་པའི་ཆེད་དུ་མཚན་ལ་ཉེན་རྟོག་པའི་ཚན་པ་གཏོང་
གི་ཡོད། མཚན་གཅིག་ལ། སྦྱར་ཡིག་བཀོག་མཁན་ཉེན་རྟོག་པའི་ཚན་པ་དེས། མཚན་གྱི་
བསྐོར་སྐྱོད་ཚར་ནས་ལས་ཁུངས་སུ་ཕྱིར་འཁོར་དུས། ཉེན་རྟོག་ལས་ཁུངས་ཡོངས་རྫོགས་
བོད་རང་བཙན་སྐོར་གྱི་སྦྱར་ཡིག་གིས་ཁེངས་བསྡད་པ་མཐོང་བ་རེད། བཞད་གད་ལྡན་པའི་
ལོ་རྒྱུས་འདི་ལྟ་བུས། ཆབ་སྲིད་ཀྱི་དོན་རྐྱེན་དཀྱུས་མ་རྣམས། དབང་འཛིན་པ་དེར་འཇིགས
རྒྱུ་ཕར་བཞག་བཞད་གད་ཀྱི་ཡུལ་དུ་བཟོས་ཏེ། དེའི་ཞན་ཆ་ཐེར་འདོན་བྱེད་པར་དྲན་གསོ་
འོས་པའི་གཏམ་རྒྱུས་ལ་བསྒྱུར་ཡོད།
སྐབས་རེ་བོད་མི་ལས་འགུལ་བ་ཚོས་སྦྱར་ཡིག་དེ་དག་མང་ཚོགས་ལ་སློབ་གསོ་སྤྲོད་
པའི་ལག་ཆ་ཙམ་དུ་མ་ཟད། སྲིད་གཞུང་གི་གསལ་བསྒྲགས་རྣམས་ལ་གདོང་ལེན་གྱིས་ལན་
འདེབས་བྱེད་པའི་ལག་ཆར་ཡང་བེད་སྤྱོད་བཏང་སྟེ། གྱང་རྩིགས་ཀྱི་རིགས་རྣམས་བགྲོ་གླེང་
དང་རྩོད་རྭའི་སྡིངས་ཆར་གྱུར་ཡོད། ཕྱི་ལོ་༡༩༩༣ ལོར། རྒྱ་ནག་གཞུང་གིས་ཁ་བྲལ་རིང་
ལུགས་འགོག་ཐབས་ཀྱི་འབད་བརྩོན་བྱས་ཏེ། བོད་རང་སྐྱོང་ལྗོངས་སྲིད་གཞུང་གི་བོད་
རིགས་ལས་བྱེད་རྣམས་ལ། གལ་ཏེ་བོད་ལ་རང་བཙན་ཐོབ་ན། ཁོང་ཚོ་ཚང་མའི་གོ་གནས་
ཤོར་རྒྱུ་ཡིན་པའི་ཉེན་བརྡ་ཞིག་བཏང་བ་རེད། དེའི་ལན་དུ་བོད་མི་ལས་འགུལ་བ་ཚོས། དེ་མ་
ཐག་ཏུ་གལ་ཏེ་བོད་ལ་རང་དབང་བྱུང་ན། བོད་ནང་གི་དཔོན་རིགས་ཚོའི་གོ་གནས་རང་
འཇགས་གནས་རྒྱུ་དང་། བཙན་བྱོལ་བོད་གཞུང་སྒོ་བརྒྱབ་རྒྱུ་ཡིན་པའི་༧རྒྱལ་བ་རིན་པོ་
ཆེའི་དམ་བཅའ་དེ་ལུང་དྲངས་ཏེ་སྦྱར་ཡིག་སྦྱར་ཡོད།
དྲིལ་བསྒྲགས་ཡིག་ཆ་འགྲེམས་སྤེལ།
ཧ་ཅང་གྲགས་ཆེ་བའི་འཐབ་རྩལ་གཞན་ཞིག་ནི། འགྲོ་བ་མིའི་ཐོབ་ཐང་དང༌། མང་གཙོ།
བོད་ཀྱི་བྱུང་རབས་བཅས་ཀྱི་སྐོར་ལ་འགྲེམ་ཡིག་དང་། ཤོག་ལྷེ། དེབ་བཅས་བཀག་འགོག་
བྱས་པའི་ཡིག་ཆ་དཔར་སྐྲུན་དང་འགྲེམས་སྤེལ་བྱེད་རྒྱུ་དེ་རེད། ཡིག་ཆ་འདི་ཆབ་སྲིད་ཀྱི་གོ་
རྟོགས་ཆེ་རུ་གཏོང་རྒྱུར་དམིགས་ཏེ་བཀྲམས་པ་རེད། བོད་ནང་དུ་༡༩༨༠ དང་༩༠ ནང་
གྲགས་ཆེ་ཤོས་ཀྱི་རྒྱུ་ཆ་ཁྱབ་སྤེལ་བྱུང་བ་འགའ་ཞིག་ནི། ༧གོང་ས་མཆོག་གི་མཛད རྣམ་དང་།
བོད་སྐད་དུ་བསྒྱུར་བའི་ཡོངས་ཁྱབ་གསལ་བསྒྲགས་འགྲོ་བ་མིའི་ཐོབ་ཐང་དང་། ཞི་བའི་གྲོས་
འཆར་དོན་ཚན་ལྔ་བཅས་རེད། དགའ་ལྡན་དགོན་པའི་གྲྭ་ཟུར་ཞིག་ལྟར་ན། ཁོང་ཚོས་༼ཡིག་
ཆ་དེ་དག་གཏོང་ཡིག་དང༌། འགྲེམ་ཡིག ལྟེབ་ཤོག་བཅས་ཀྱི་རྣམ་པར་དཔར་བཏབ་སྟེ། མང་
ཚོགས་འདུ་འཛོམས་ཆེ་ཤོས་ཀྱི་ས་གནས། དཔེར་ན། བར་བསྐོར་གླིང་ག་ལྟ་བུར་འཇོག་པ་
དང་། དར་ལྕོག་དང་མཉམ་དུ་སྒྲོག་པ་ཡང་བྱས་ཡོད།༽ ཡིག་ཆ་འགྲེམས་སྤེལ་གྱི་ཐབས་ལམ་
རིག་རྩལ་ཅན་འདི་དག་ལ། གདོང་དང་གདོང་ཐུག་པའི་འབྲེལ་བའི་དགོས་མཁོ་མེད་སྟབས།
ཉེན་རྟོག་པས་ལས་འགུལ་བ་ངོས་བཟུང་ཐུབ་རྒྱུའི་ཉེན་ཁ་དེ་ཆུང་དུ་ཕྱིན་ཡོད། ཤོག་ལྷེ་དང་
འགྲེམ་ཤོག་ཁག་ལ་མིང་འཁོད་མེད་པའི་ཐོག་ནས། གནས་རྩ་ཆེན་ཡོད་སར་བཞག་པ་དེ་དག་
རྒྱ་ནག་ཉེན་རྟོག་པས་བར་བཅད་མ་བྱུང་སྔོན་ལ་བོད་མིའི་ལག་ཏུ་བདེ་འབྱོར་ཡོང་གི་ཡོད།
གྱང་འདབ་རི་མོ།
དུས་ཡུན་འདིའི་རིང་ལ་རྩིགས་ལྡེབ་ཀྱི་རི་མོ་སྐབས་རེ་བེད་སྤྱོད་བཏང་ཡོད། ཕྱི་ལོ་
༡༩༩༢ ཟླ་༧ པའི་ནང་དུ་བློ་བཟང་ཞེས་པའི་དགེ་འདུན་པ་ཞིག་དང་ཁོ་པའི་གྲོགས་པོ་ཚོས།
ལྷོ་ཁ་ཁུལ་གྱི་སྤྱི་བདེ་ཞོལ་གྱི་གཞུང་ལམ་དང༌། ས་གནས་དངུལ་ཁང་གི་རྩིགས་ལྡེབ་ཏུ་རང་
བཙན་གྱི་འབོད་སྒྲ་འཁོད་པའི་རི་མོ་བྲིས་པ་རེད། བོད་མི་ཚོས་གྲོང་སྡེའི་དཔོན་རིགས་ཀྱི་སྣུམ་
འཁོར་དང་། དགོན་པ། གཞུང་གི་ཁང་པའི་རྩིགས་པ་ཐེ་བའི་ངོས་སྣ་ཚོགས་ཀྱི་སྟེང་དུ་ངོ་རྒོལ་
གྱི་རི་མོ་བྲིས་ཡོད།
བསྐོར་བ།
ནང་ཆོས་ཀྱི་གཞི་རྩས་བཟོ་ལྟ་བཟོས་པའི་བོད་མི་དཀྱུས་མའི་འཇིག་རྟེན་ལ་ལྟ་སྟངས་
དེས། ཁོང་ཚོའི་འཐབ་རྩལ་གྱི་གདམ་ཁ་བྱེད་པ་ལ་ཤུགས་རྐྱེན་ཆེན་པོ་ཐེབས་ཡོད། ཕྱི་ལོ་
༡༩༨༧ ནང་གི་ངོ་རྒོལ་གྱི་ལས་འགུལ་ཧ་ལམ་ཚང་མ། གཏིང་ཟབ་པའི་ཆོས་ཕྱོགས་ཀྱི་
མཚོན་རྟགས་ཤིག་གི་ངོ་བོར། ཇོ་ཁང་ལ་བསྐོར་བ་བྱེད་པའི་ཆོ་ག་ཞིག་ནས་འགོ་བཙུགས་
ཡོད། དགེ་འདུན་པ་ཚོས་ཇོ་ཁང་ལ་བསྐོར་བ་བྱས་ཏེ། དད་པའི་མཚོན་དོན་དཀྱུས་མ་བསྐོར་
བ་བྱེད་པ་དེ་ཆབ་སྲིད་འགོག་རྒོལ་གྱི་གོ་ཆའི་ནང་དུ་བསྡུས་པ་རེད། འགོག་རྒོལ་ནང་དུ་
མཉམ་ཞུགས་བྱེད་པའི་སྒོ་ཐེམ་དེ་དམའ་རུ་གཏོང་ཆེད། ཉིན་རེའི་བྱ་སྒོ་དཀྱུས་མ་ཞིག་འགོག་
རྒོལ་གྱི་བྱེད་ལས་སུ་བསྒྱུར་བ་རེད། ཟླ་བ་རྗེས་མ་དེ་དག་གི་ནང་དུ་བོད་པས། ཇོ་ཁང་ལ་
བསྐོར་བ་བྱེད་པ་དང་། འཕྲིན་མཆོད་འབུལ་བ། སྤོས་འབུལ་བ། རླུང་རྟ་གཏོང་བ་བཅས་ཀྱི་
ཆེད་དུ་བར་བསྐོར་ནང་དུ་ཚང་ག་ཤིག་ཤིག་སླེབས་ཡོད། ཆོས་ཕྱོགས་ཀྱི་བྱ་བ་འདི་དག་གི་
རྒྱབ་ཏུ་ཆབ་སྲིད་ཀྱི་ཀུན་སློང་སྦས་ནས་ཡོད་པ་དེ། གལ་ཏེ་རྒྱ་ནག་དབང་འཛིན་པ་ཚོས་ཤེས་
རྟོགས་བྱུང་ཡོད་ན་ཡང་། དབང་ཆ་གཅིག་སྡུད་ཀྱི་འཁོན་འཛིན་བྱེད་པ་ཙམ་ལས། དཔང་
རྟགས་ར་འཕྲོད་ཀྱིས་ཉེས་ཆད་གཏོང་ཐབས་མེད།
ངོ་རྒོལ་གྱི་གླུ་ལེན་པ།
ཕྱི་ལོ་ཆིག་སྟོང་དགུ་བརྒྱ་དགུ་བཅུའི་ནང་། དམིགས་བསལ་ཆབ་སྲིད་བཙོན་པ་ཚོའི་ཁྲོད་
ལ། བོད་ནང་ངོ་རྒོལ་གྱི་འཐབ་རྩལ་གྱི་རྣམ་པར་གླུ་ལེན་རྒྱུ་དེ་དར་ཁྱབ་ཆེན་པོ་བྱུང་བ་རེད།
གཞས་གཏོང་བའི་ངོ་རྒོལ་གྱི་དོན་རྐྱེན་གྲགས་ཆེ་ཤོས་གཅིག་དེ། གྲབས་མཆི་བཙོན་ཁང་གི་
བཙུན་མ་བཅུ་བཞིས་རང་བཙན་གྱི་གླུ་གཞས་སྒྲ་འཛིན་འཁོར་ཐག་ནང་དུ་གསང་བའི་སྒོ་ནས་
བཅུག་པ་དེ་རེད། འཁོར་ཐག་དེ་གསང་བའི་སྒོ་ནས་རྒྱ་གར་དུ་སླེབས་མ་ཐག་གཞས་ཀྱི་འཁོར་
ཐག་བརྒྱ་ཕྲག་མང་པོ་སྐྱར་བཤུ་བྱས་ཏེ་འགྲེམས་སྤེལ་བྱས་པ་རེད། བཙུན་མ་དེ་ཚོ་ལ་
"གྲབས་མཆིའི་བཙུན་མ་བཅུ་བཞི་”ཞེས་ཡོངས་གྲགས་ཆགས་པ་རེད། བོད་ནང་དུ་ཉན་མི་
ཆོག་པའི་ཁོང་ཚོའི་གཞས་ཚིག་དེ་ཚོ། བཙུན་མ་ཚོའི་དཀའ་སྡུག་ཁྱབ་བསྒྲགས་བྱེད་པ་དང་།
ཁོང་ཚོ་གློད་གྲོལ་ཡོང་བར་རྒྱལ་སྤྱིའི་གནོན་ཤུགས་བཟོ་བའི་ཆེད་དུ་འགྲོ་བ་མིའི་ཐོབ་ཐང་
ཚོགས་པས་བེད་སྤྱོད་བྱས་ཡོད། བོད་ཀྱི་བྲོ་དང་རོལ་དབྱངས་ཞིབ་འཇུག་པ་ཨཱ་ན་མོར་ཁོམ་
གྱིས་༼བོད་ཡོངས་ཁྱབ་ཏུ་ངོ་རྒོལ་གྱི་གཞས་རྣམས་གཞི་རིམ་མང་ཚོགས་ཀྱི་ནང་དང་།
བཙོན་ཁང་གི་ནང་། དེ་བས་ཡ་མཚར་བ་ཞིག་ལ་རོལ་དབྱངས་འཁྲབ་སྟོན་བྱེད་སའི་སྤྲོ་སྐྱིད་
ཁང་དང་། རོལ་དབྱངས་ཀྱི་འོད་སྡེར་བཅས་ཀྱི་ནང་དུ་རྙེད་ཀྱི་ཡོད། དེ་དག་སྒེར་བདག་ཡིན་པ་
དང་། གསང་རྒྱ་བྱས་པ། གདོང་ཐུག་ཅན་བཅས་སྣ་ཚོགས་ཡོད།༽ ཅེས་བྲིས་ཡོད།
མཐུན་ལམ་མི་བྱེད་པ།
དུས་ཡུན་འདིའི་རིང་བཀོལ་བའི་ངོ་རྒོལ་གྱི་ཐབས་ལམ་སྣ་ཚོགས་དང་བསྡུར་ན། བོད་མི་
ཚོས་མཐུན་ལམ་མི་བྱེད་པའི་ལས་འགུལ་དང༌། འཚེ་མེད་ཞི་བའི་ཐེ་གཏོགས་ཀྱི་ཐབས་ལམ་
ཁག་ལ་ཚོད་ལྟ་ཧ་ལམ་བྱས་མེད། ཕྱི་ལོ་༡༩༨༨ དང་༡༩༨༩ ནང་དུ་ལྷ་སའི་དགེ་འདུན་པ་
ཚོས། ཕྱི་རྒྱལ་བ་ཚོ་ལ་བག་ཆགས་འཇོག་ཕྱིར། དུས་སྟོན་ལ་ཚོགས་འཛོམས་ཤུགས་ཆེ་
འདོད་མཁན་གཞུང་གི་དཔོན་རིགས་ཚོ། ཁ་སྐྱེངས་པོ་བཟོ་ཆེད་དུ་སྲིད་གཞུང་ནས་ཆོག་
མཆན་ཡོད་པའི་ལོ་རེའི་སྨོན་ལམ་ཆེན་མོ་ལ་ཕྱིར་ལྡོག་བྱས་ཡོད། དགེ་འདུན་པ་ཚོས་ཕྱིར་
ལྡོག་བྱས་པ་ལ་བརྟེན་ནས། རྒྱ་ནག་དབང་འཛིན་པ་ཚོ་ལ་དུས་སྟོན་དེ་དྲིལ་བསྒྲགས་ཀྱི་ལག་
ཆར་བེད་སྤྱོད་བྱེད་རྒྱུའི་གོ་སྐབས་མ་སྤྲད་པར། དུས་སྟོན་ཕྱིར་བཤོལ་བྱས་པ་རེད། ཡིན་ན་
ཡང་། སྤྱིར་བཏང་བྱས་ན། དུས་ཡུན་འདི་ཡོངས་རྫོགས་ཀྱི་ནང་དུ་མཐུན་ལམ་མི་བྱེད་པའི་
བེད་སྤྱོད་དེ་ཚད་ཅན་ཞིག་ལས་བྱུང་མེད། ངོ་རྒོལ་གྱི་འཐབ་རྩལ་རྣམས་ཆེས་ཉེན་ཁ་ཅན་དང་།
གྱོང་གུད་ཅན་ཡིན་པའི་ཁོར་ཡུག་བྱེ་བྲག་པ་ཞིག་གི་ནང་དུ། མཐུན་ལམ་མི་བྱེད་པའི་འཐབ་
རྩལ་རྣམས་ལ་ཚོད་ལྟ་མ་བྱུང་བར་ཙིའི་ཕྱིར་ལྷག་པ་རེད་དམ།
རྒྱུ་མཚན་གཅིག་ནི། འཚེ་མེད་ཞི་བའི་འཐབ་རྩོད་གཞན་དག་སྐོར་གྱི་གནས་ཚུལ་ལ་བོད་
མི་ཚོར་རྒྱུས་མངའ་ཆུང་བས་རེད། དེའི་སྟེང་དུ་རྒྱ་ནག་གིས་བཀག་འགོག་བྱས་པ་དང་། འཚེ་
མེད་ཞི་བའི་འགོག་རྒོལ་སྐོར་བོད་སྐད་ནང་ཉུང་བའི་རྐྱེན་གྱིས་ཡིན་པར་དོགས་པ་མི་དགོས།
བོད་མི་ཚོར་སྙན་གྲགས་ཅན་གྱི་མི་སྣ། མེས་པོ་དམ་པ་གན་ངྷི་དང་། མར་ཊིན་ལུ་ཐར་ཀིང་།
ནེལ་སོན་མཎྜེལཱ་བཅས་ལ་རྒྱུས་མངའ་ཡོད་ཀྱང༌། ཁོང་ཚོས་ཞིབ་ཅིང་ཕྲ་བའི་འཆར་གཞི་
བཏིང་ནས་འགོ་འཁྲིད་པའི་འཚེ་མེད་ཞི་བའི་ལས་འགུལ་གྱི་སྐོར་ལ་ཤེས་རྟོགས་དེ་ཙམ་མེད།
འཚེ་མེད་ཞི་བའི་འགོག་རྒོལ་གྱི་ལོ་རྒྱུས་ཐོག་ལ་ཤེས་རྟོགས་ཞན་པའི་དབང་གིས། ཐོབ་རུང་
བའི་གདམ་ཁའི་འཁོར་རྒྱ་དེ་རང་བཞིན་གྱིས་ཆུང་དུ་ཕྱིན་ཡོད།
སྲོལ་རྒྱུན་ལ་བོད་མི་ཚོའི་དབུས་སུ་ཐབས་བྱུས་དང་གཡོ་སྒྱུ་ལས། དཔའ་བློ་ཁོག་དང་
སྙིང་སྟོབས་ལ་གུས་བརྩི་དང་མཐོང་ཆེ་བ་ཐོབ་ཡོད། དཔའ་བློ་ཁོག་དེ་རིན་ཐང་ཆེ་བའི་ཡོན་
ཏན་དུ་བརྩི་བའི་འདོད་ཕྱོགས་དེ། གཏིང་ཟབ་པོའི་སྒོ་ནས་དཔལ་རྟུལ་གྱི་གོམས་གཤིས་ལྷ་
སྒྲུང་དུ་བྱེད་མཁན་གྱི་བོད་མི་ཁོ་ནའི་ཐུན་མོང་མ་ཡིན་པའི་ཁྱད་ཆོས་ཞིག་མིན། གང་དུ་བྱུང་
རབས་སྨྲ་བ་དང་། སྙན་ངག་མཁན། སྲིད་དོན་པ། གློག་བརྙན་བཟོ་མཁན་བཅས་ཀྱིས་བརྟུལ་
ཕོད་ལ་བསྔགས་པ་བརྗོད་མཁན་གྱི་འབྲེལ་ཡོད་དཔེ་མཚོན་དེ་པཱོ་ལཎཌ་ལྟ་བུ་རེད། མ་སེ ཇ་
བྷཊ་ཀོས་ཀི་ཡིས་༼ འཚེ་མེད་ཞི་བའི་བྱུང་རབས་སྐྱར་གསོ་བྱེད་པ་༽ ཞེས་སྐྱར་སྒྲིག་བྱས་
པའི་དཔོད་ཕྲེང་ནང༌། ལུང་པ་གཞན་གྱིས་བརྟུལ་ཕོད་ལ་བསྔགས་པ་བྱས་པའི་གནས་ཚུལ་
འཁོད་པའི་རབ་བྱེད་མང་པོའི་ཁོངས་ནས་གཅིག་ཏུ། ༼པཱོ་ལཎཌའི་ཕ་ཡུལ་དང་། རྒྱལ་ཁབ་
ཀྱི་རང་དབང་དོན་དུ་བརྟུལ་ཕོད་ནི་དཔའ་བོ་དང་། དཔུང་དམག་གི་ཡོན་ཏན་དུ་རྩིས་ཏེ་རྒྱལ་
ཁབ་ཀྱི་དོན་དུ་རང་སྲོག་བློས་གཏོང་མཁན་གྱི་དཔའ་བོ་རེད། ༽ ཅེས་བྲིས་ཡོད། བོད་མི་ཚོས་
མཐུན་ལམ་མི་བྱེད་པ་ལས་གཞན་པའི་ངོ་རྒོལ་གྱི་འཐབ་རྩལ་ཁག་ཡང་ཡང་བེད་སྤྱོད་བཏང་
བའི་རྒྱུ་མཚན་གཞན་ཞིག་ནི་ཚོར་འདུ་རགས་པའི་དབང་གིས་བརྟུལ་ཕོད་ལ་ཡོན་ཏན་དུ་
མཐོང་བ་དེ་ཡིན་སྲིད། གང་གིས་ཅེས་ན། དང་པོ་དེ་མངོན་གསལ་ཆུང་ལ་ཉེན་ཁ་ཆུང་བ་དང་།
གཉིས་པ་དེ་མངོན་གསལ་ཆེ་ལ་ཉེན་ཁའང་ཆེ་བ་ཡོད། རྒྱ་ནག་ལྟ་བུ་སྟོབས་ཆེ་བའི་ཕྱོགས་
འགལ་བ་ཞིག་ལ། ནུས་པ་ལྡན་པའི་གདོང་ལེན་བྱེད་ཐུབ་པ་ལ། འཐབ་རྩལ་ཡང་དེ་དང་མཉམ་
པའི་མངོན་གསལ་དོད་པོ་དང་། རྒྱ་ཆེན་པོ་དགོས་པར་ཡིད་ཆེས་བྱེད་མཁན་ཚོར། མངོན་
གསལ་ཆུང་བའི་མཐུན་ལམ་མི་བྱེད་པའི་འཐབ་རྩལ་དེ་རིགས་བློ་ལ་འགྲོ་བོ་མ་བྱུང་བ་རེད།། །།

རབ་བྱེད་༧།

གོ་ལའི་གཞི་རིམ་མང་ཚོགས་ལས་འགུལ་གྱི་སྐྱེད་འཕེལ་དང་
ཉམས་ཆག་༡༩༨༩ ནས་༢༠༠༢ བར།
ལྷ་སའི་ནང་གི་ངོ་རྒོལ་དང་ལྷན་དུ་དྷ་རམ་ས་ལའི་རྒྱལ་སྤྱི་ཅན་དུ་བསྒྱུར་བའི་ཐབས་བྱུས་
གསར་པ་དེས་བོད་ཀྱི་ཆེད་དུ་རྒྱལ་སྤྱིའི་མང་ཚོགས་ཀྱི་ལས་འགུལ་གྱི་སྐྱེད་འཕེལ་དང་།
ནུབ་ཕྱོགས་སྲིད་གཞུང་ཁག་གི་རྒྱབ་སྐྱོར་བཅས་བོད་མིའི་འཐབ་རྩོད་ལ་འགྱུར་བ་འགྲོ་བའི་
གྲུབ་འབྲས་གལ་ཆེ་གཉིས་བསྐྲུན་ཡོད།
ནུབ་ཕྱོགས་སུ་ཁྲིམས་བཟོ་ལྷན་ཚོགས་ཀྱི་རྒྱབ་སྐྱོར།
ལྷ་སའི་ནང་གི་མངོན་གསལ་དོད་པོའི་ངོ་རྒོལ་དེས། བཅུ་ཕྲག་དེའི་ནང་གི་ཆབ་སྲིད་ཀྱི་
གནད་དོན་འགྲེལ་བརྗོད་ཅན་ཞིག་ཏུ་བསྒྱུར་ཏེ། བོད་རང་བཙན་གྱི་ལས་འགུལ་དེ་གཙོ་ཆེའི་
གསར་འགྱུར་དུ་བཟོས་ཡོད། ཕྱི་ལོ་༡༩༨༩ ནང་༧གོང་ས་༧སྐྱབས་མགོན་ཏཱ་ལའི་བླ་མ་
མཆོག་ལ་ནོ་བྷེལ་ཞི་བདེའི་གཟེངས་རྟགས་འབུལ་བཞེས་བྱུང་བ་དེས། ནུབ་ཕྱོགས་མང་
ཚོགས་ཀྱི་བསམ་བློའི་ནང་དུ་བོད་དོན་བདེན་པའི་གནད་དོན་དེ་གསལ་དུ་བཏང་བ་རེད།
གནད་དོན་དེས་ཧ་ལམ་མཚམས་འཇོག་ཏུ་མེད་པའི་གཡོ་འགུལ་ཞིག་བསྡུ་རུབ་བྱས་ཡོད།
དུས་ཡུན་འདིའི་རིང་ལ་བོད་མིའི་འགོ་ཁྲིད་ཀྱིས་མངོན་གསལ་དོད་པོའི་སྒོ་ནས་ཨ་རིའི་གྲོས་
ཚོགས་གཙོས་འཛམ་གླིང་ནང་གི་གྲོས་ཚོགས་ཁག་དང་འབྲེལ་བ་ཤུགས་ཆེ་བྱེད་རྒྱུའི་འགོ་
བཙུགས་པ་རེད། ཨ་རིའི་གྲོས་ཚོགས་གོང་འོག་གཉི་གའི་ནང་དུ་མང་གཙོ་ཚོགས་པ་དང་།
མཐུན་ཚོགས་པ་གཉི་གའི་འཐུས་མི་གཙོ་ཆེ་བ་ཚོས། ཚོགས་པའི་འཐེན་འཁྱེར་བྲལ་བའི་
གནད་དོན་གྱི་གྲལ་ནས་བོད་དོན་དེ་གཅིག་ཏུ་ངོས་འཛིན་གྱིས་བོད་དོན་ཐོག་རྒྱུན་གནས་ཀྱི་
རྒྱབ་སྐྱོར་བྱེད་མཁན་ཆགས་པ་རེད། ཨ་རིའི་གྲོས་ཚོགས་དང་། དེ་བཞིན་གྲོས་ཚོགས་གཞན་
ཁག་གིས་༧གོང་ས་ཏཱ་ལའི་བླ་མ་མཆོག་བོད་མི་མང་གི་ཁྲིམས་མཐུན་དབུ་ཁྲིད་ཡིན་པ་ངོས་
འཛིན་དང༌། རྒྱ་ནག་གིས་བོད་ལ་བཙན་བཟུང་བྱས་པར་ངོ་རྒོལ་ཡོད་པའི་གྲོས་ཆོད་དུ་མ་
བཞག་ཡོད།
ཕྱི་ལོ་༡༩༨༧ ཟླ་༡༠ ཚེས་༡༤ ཉིན། ཡོ་རོབ་གྲོགས་ཚོགས་ཀྱིས་ཆིག་སྟོང་དགུ་བརྒྱ་ལྔ་
བཅུའི་ནང་། རྒྱ་ནག་གིས་བོད་ལ་ཐོག་མར་བཙན་འཛུལ་བྱས་པའི་སྐབས་དང་། རིག་གནས་
གསར་བརྗེའི་སྐབས་གཉི་གར་བོད་ཀྱི་ཆོས་དང་རིག་གཞུང་ལ་ཡ་ང་བག་ཚ་བྲལ་བའི་བཙན་
གནོན་བྱས་ཡོད་པ་དྲན་གསོ་བྱས་ཏེ་གྲོས་ཆོད་བཞག་ཡོད། ཕྱི་ལོ་༡༩༨༧ ཟླ་༡༢ ཚེས་༢༢
ཉིན། ཨ་རིའི་གྲོས་ཚོགས་ཀྱིས་རྒྱ་ནག་དམར་པོའི་དྲག་དམག་གིས་བོད་ལ་བཙན་འཛུལ་
གྱིས་བཙན་བཟུང་བྱས་པ་རེད་ཅེས་བརྗོད་པའི་གྲོས་ཆོད་དེ་བས་ཤུགས་ཆེ་བ་ཞིག་བཞག་
ཡོད། དེའི་ནང་ད་དུང་བོད་ནང་དུ་རྒྱ་ནག་མི་མང་སྤྱི་མཐུན་རྒྱལ་ཁབ་ཀྱི་སྲིད་བྱུས་དེས་
བཟོས་པའི་ཆབ་སྲིད་བརྟན་ལྷིང་མེད་པ་དང་། སྲོག་ཐོག་གི་ཉེས་ཆད། བཙོན་འཇུག ཁྱབ་ཆེ་
བའི་མུ་གེ་བྱུང་བ་བཅས་ཀྱི་ཐད་ཀར་རྐྱེན་བྱས་ཏེ། ༡༩༥༩ ནས་༡༩༧༩ བར་དུ་བོད་མི་ས་ཡ་
གཅིག་ལྷག་གི་ཚེ་སྲོག་ཤོར་བའི་གནས་ཚུལ་ཡང་བཀོད་ཡོད། ཕྱི་ལོ་༡༩༨༧ ནས་༡༩༩༧
བར་དུ་ཨ་རིའི་གྲོགས་ཚོགས་ཀྱིས་བོད་ཐོག་གྲོས་ཆོད་༢༠ ཙམ་དང༌། ཡོ་རོབ་གྲོས་ཚོགས་
ཀྱིས་མ་མཐར་ཡང་གྲོས་ཆོད་༡༢ བཞག་ཡོད།
གྲོས་ཆོད་འདི་དག་ལ་བོད་ཀྱི་མ་འོངས་སྐོར་ལ་གྲོས་མོལ་བྱེད་པར་རྒྱ་ནག་རྒྱ་ལྕོག་གི་
སྟེང་དུ་འཁྲིད་ཐུབ་པའི་བཙན་ཤེད་ཀྱི་ནུས་མཐུ་མེད་ཀྱང་། འདི་དག་གིས་རྒྱ་ནག་གཞུང་ལ་
ཆབ་སྲིད་དང་། བཟང་སྤྱོད་ཀྱི་རིན་འབབ་གང་འཚམ་འཇལ་དགོས་པ་བཟོས་ཡོད། ཕྱོགས་
གཅིག་ནས། གྲོས་ཆོད་འདི་དག་རེ་རེས་རྒྱ་ནག་གི་མཚན་སྙན་བྲེག་གཞོག་བྱས་ཏེ་འཛམ་
གླིང་མི་མང་གི་བསམ་ཚུལ་གྱི་ཁྲིམས་རར་ཆབ་སྲིད་ཀྱི་མང་མོས་བཅད་ཁྲ་ཞིག་ལ་ངོས་
འཛིན་གྱི་ཡོད། དེ་བས་གལ་ཆེ་བ་ཞིག་ལ། གྲོས་ཆོད་འདི་དག་འགའ་ཞིག་གིས་བོད་མིའི་རང་
བཙན་གྱི་ལས་འགུལ་ལ་ཁ་ཡོད་ལག་ཡོད་ཀྱི་ཁེ་ཕན་སྤྲད་ཡོད། དཔེར་ན། དྷ་རམ་ས་ལའི་
དཀའ་ངལ་ཆེ་ཤོས་གཅིག་བོད་ནང་གི་བོད་མི་ཚོ་དང་འབྲེལ་བ་བྱེད་རྒྱུ་དེ་རེད། འོན་ཀྱང་
༡༩༩༡ ལོར་ཨ་རིའི་གྲོས་ཚོགས་ཀྱི་ཁྲིམས་གཞི་ཞིག་བརྒྱུད་དེ་ཨ་རིའི་བོད་སྐད་རླུང་འཕྲིན་
གྱི་རྒྱང་སྲིང་ལས་རིམ་འགོ་འཛུགས་ཀྱིས་བོད་ནང་གི་བོད་མི་ཚོས་ཉན་ཐུབ་པ་བྱུང་བ་དེས་
དཀའ་ངལ་འདི་སེལ་ཐུབ་པ་བྱུང་ཡོད།
དེ་ལྟར་ཡང་། ཆིག་སྟོང་དགུ་བརྒྱ་དགུ་བཅུའི་འགོ་སྟོད་དུ་རྒྱ་ནག་གི་ཚོང་འབྲེལ་གྱི་རིན་
ཐང་འཕར་བ་དེས། ཐོབ་ཐང་གཞི་རྩར་བྱས་པའི་ཆབ་སྲིད་དེ་དཔལ་འབྱོར་གྱིས་མོག་མོག་
པོར་བྱེད་འགོ་ཚུགས་པ་རེད། གྲང་དམག་སྐབས་ཀྱི་བཀག་སྐྱིལ་གྱི་སྲིད་བྱུས་དེ་རྒྱ་ནག་དང་
ལྷན་དུ་མཐུན་འཇུག་བྱེད་པའི་སྲིད་བྱུས་ཞིག་ལ་འཕོ་འགྱུར་བྱུང་བ་རེད། ཁྲིམས་བཟོ་ལྷན་
ཚོགས་ཁག་གིས་བརྗོད་ཚིག་ནུས་ཆེན་གྱི་སྒོ་ནས་བོད་ལ་རྒྱབ་སྐྱོར་བྱེད་པའི་གྲོས་ཆོད་
འཇོག་བཞིན་དུ་རྒྱལ་ཁབ་འདི་དག་གི་སྲིད་གཞུང་གི་ངོས་ནས་རྒྱ་ནག་དང་ལྷན་དུ་ཚོང་དོན་
གྲོས་ཆོད་ལ་ས་རྟགས་འགོད་རྒྱུར་ཤར་རྒྱུགས་བྱས་པ་རེད། ཁྲིམས་བཟོ་ལྷན་ཚོགས་དང་
འཛིན་སྐྱོང་ལྷན་ཚོགས་གཉིས་དབར་གྱི་བར་སྟོང་དེ་མངོན་གསལ་ཇེ་ཆེར་ཕྱིན་པ་དེས།
ནག་ལ་གནོན་ཤུགས་སྤྲོད་པར་ནུབ་ཕྱོགས་པའི་གྲོས་ཚོགས་བེད་སྤྱོད་བྱེད་རྒྱུ་དེ་འདང་ངེས་
ཅན་གྱི་ཐབས་བྱུས་ཞིག་མིན་པ་དྷ་རམ་ས་ལར་ངོས་འཛིན་བྱུང་ཡོད།
གོ་ལའི་གཞི་རིམ་མང་ཚོགས་ཀྱི་སྐུལ་སློང་དང་། བོད་དོན་རྒྱབ་སྐྱོར་གྱི་གཞུང་
འབྲེལ་མ་ཡིན་པའི་སྒྲིག་འཛུགས་ཁག་གི་སྐྱེད་འཕེལ།
གཅིག་བྱས་ན་ལྷ་སའི་ནང་གི་ངོ་རྒོལ་དང་། དྷ་རམ་ས་ལའི་ཐབས་བྱུས་ལྡན་པའི་ཚད་
འཇལ་སྐྱར་མ་དེའི་གྲུབ་འབྲས་མངོན་གསལ་དོད་ཤོས་དེ་བོད་དོན་ཆེད་དུ་རྒྱལ་སྤྱིའི་གཞི་
རིམ་མང་ཚོགས་ཀྱི་སྐུལ་སློང་གི་སྐྱེད་འཕེལ་བྱུང་བ་དེ་རེད། ༧གོང་ས་མཆོག་ནུབ་ཕྱོགས་
རྒྱལ་ཁབ་ཁག་ལ་ཆིབས་སྒྱུར་གནང་བ་དེས། བྱ་འགུལ་གྱི་རིམ་པ་གཅིག་མཇུག་གཉིས་
མཐུད་དུ་བྱུང་ཡོད། དེའི་ནང་ནས་གཙོ་ཆེ་ཤོས་གཅིག་ནི་བྷིཊསི་བྷོཡི་གི་ཨེཌམ། ཡོཁ་གིས་
གོ་སྒྲིག་བྱས་པའི་ནིའུ་ཡོརྐ་དང་། སན་ཕཱན་སིས་ཁོ། ཝ་ཤིང་ཊོན་ཌི་སི་བཅས་ཀྱི་ནང་དུ་
ཚོགས་པའི་བོད་རང་དབང་ཆེད་དུ་གཞས་སྣ་འཁྲབ་སྟོན་ཚོགས་འཛོམས་གཅིག་རྗེས་གཉིས་
མཐུད་བྱུང་བ་དེ་རེད། མི་གྲངས་སྟོང་ཕྲག་དུ་མས་མཉམ་ཞུགས་བྱས་པའི་འཁྲབ་སྟོན་ཚོགས་
འཛོམས་དེ་དག་ཨ་རིའི་ནང་དུ་རིག་གཞུང་དུས་སྟོན་གྱི་མཚམས་རྡོ་ཞིག་ཏུ་གྱུར་པ་དང་། བོད་
ཀྱི་གནད་དོན་དེ་ཡང་མཚན་གཅིག་གི་ནང་དུ་མི་མངོན་པ་ཞིག་ནས་ཆེས་མངོན་གསལ་ཅན་
ཞིག་ཏུ་གྱུར་པ་རེད།
བོད་དོན་གྱི་ཐོག་ལ་མང་ཚོགས་དང་གཞོན་སྐྱེས་ཀྱི་དོན་གཉེར་འཕེལ་བཞིན་པ་དེའི་ནུས་
པ་བེད་སྤྱོད་བྱེད་པར་གོང་དུ་འཁོད་པའི་བོད་རང་བཙན་སློབ་ཕྲུག་ཚོགས་པ་དང་། རྒྱལ་སྤྱིའི་
བོད་དོན་ལས་འགུལ་ཁང་། བོད་རང་དབང་གི་ལས་འགུལ་བཅས་ཐེ་བའི་སྒྲིག་འཛུགས་དུ་མ་
གསར་འཛུགས་བྱས། ངོ་རྒོལ་རྔམ་སྟོན་ནས་ཞུ་སྙན་འབུལ་བའི་བར་དུ་ཐད་ཀའི་ལས་འགུལ་
སྤེལ་བར་དྭང་བླངས་པ་སྟོང་ཕྲག་སྐུལ་སློང་བྱེད་པའི་སྡེ་ཁག་མང་པོ་རྒྱལ་ཁབ་དུ་མའི་ནང་དུ་
མུ་མཐུད་འབུར་ཐོན་བྱུང་ཡོད། བོད་དོན་རྒྱབ་སྐྱོར་གྱི་སྡེ་ཁག་སྣ་ཚོགས་ཀྱིས་དྷ་རམ་ས་ལའི་
ཆེད་དུ་ཆབ་སྲིད་ཀྱི་མ་རྩ་གསར་པ་ཞིག་གི་ཚབ་མཚོན་པ་བྱས་ཡོད། གྲོས་ཚོགས་ཁྲིམས་
གཞིའི་རྒྱབ་སྐྱོར་མ་ཡིན་པར་མི་མང་སྟོབས་ཤུགས་ཀྱིས་བསྐུལ་བའི་གཞུང་འབྲེལ་མ་ཡིན་
པའི་སྒྲིག་འཛུགས་ཁག་གིས་འགོ་འཁྲིད་པའི་རྒྱལ་སྤྱིའི་གཞི་རིམ་མང་ཚོགས་ཀྱི་ནུས་
ཤུགས་དེ་གྲོས་ཚོགས་སྲིད་དོན་གྱི་ཆབ་སྲིད་རྒྱ་ཁྱོན་ལས་གྲོལ་ཡོད། ལྷག་པར་དུ་གང་དུ་
སྟོབས་ཤུགས་གསར་པ་འདིའི་འདེགས་འཇས་དམིགས་གཏད་བྱ་ཡུལ་དེ་ཨ་རིའི་གྲོས་
ཚོགས་དང་ཕོ་བྲང་དཀར་པོ་མ་ཡིན་པར་ཚོང་པའི་ཚན་པ་ཁག་རེད།
བོད་དོན་ལས་འགུལ་དང་འབྲེལ་བའི་གཞུང་འབྲེལ་མ་ཡིན་པའི་སྒྲིག་འཛུགས་གཙོ་ཆེ་
ཁག་གིས། རྒྱ་ནག་ནང་མ་རྩ་འཛུགས་ཐབས་བྱེད་མཁན་གྱི་རྒྱལ་ཁབ་དུ་མའི་ཁེ་ལས་སྒྲིག་
འཛུགས་ཁག་ལ་དམིགས་འབེན་བྱས་ཏེ་འཚེ་མེད་ཞི་བའི་ལས་འགུལ་གཅིག་མཇུག་གཉིས་
མཐུད་སྤེལ་བ་རེད། ལས་འགུལ་འདི་དག་གི་ནང་ནས་གྲགས་ཆེ་ཤོས་དེ་ཕྱི་ལོ་༡༩༩༩ ནང་
རྒྱ་རིགས་ཞིང་པ་ལྔ་ཁྲི་བརྒྱད་སྟོང་བོད་ནང་གནས་སྤོས་བྱ་རྒྱུའི་ཆེད་དུ་འཛམ་གླིང་དངུལ་
ཁང་གིས་རྒྱ་ནག་ལ་ཨ་སྒོར་ས་ཡ་བརྒྱ་དང་དྲུག་ཅུའི་བུ་ལོན་གྱི་ཆོག་མཆན་སྤྲོད་ལ་ཉེ་བའི་
སྐབས་སུ་སྤེལ་བ་རེད། དངུལ་ཁང་དེ་ནས་བུ་ལོན་འབོར་ཆེ་ཤོས་ལེན་མཁན་ཡིན་པའི་ཆ་
ནས་རྒྱ་ནག་ལ་བུ་ལོན་དེ་འཐོབ་རྒྱུ་ཉག་ཅིག་ཡིན་པའི་སྔོན་དཔག་བྱས་པ་རེད། འོན་ཀྱང་
རྒྱལ་སྤྱིའི་བོད་དོན་ལས་འགུལ་ཁང་དང་། བོད་རང་བཙན་སློབ་ཕྲུག་ཚོགས་པ་ཐེ་བའི་བོད་
རང་བཙན་ལས་འགུལ་བའི་མཉམ་རུབ་སྡེ་ཁག་ཅིག་གིས། དངུལ་ཁང་གི་ཕྱི་ལ་ཟླ་བ་འགའི་
རིང་ལ་ངོ་རྒོལ་འདུ་འཛོམས་གོ་སྒྲིག་བྱས་པ་དེས། དངུལ་ཁང་གི་ངོས་ནས་ལས་འཆར་དེ་ལ་
རང་དབང་ལྡན་པའི་སྐྱར་ཞིབ་བྱེད་དགོས་ཐུག་པ་རེད། སྐྱར་ཞིབ་དེས་དངུལ་ཁང་གི་ལས་
བྱེད་ཚོས་བཀོལ་སྤྱོད་ལམ་སྟོན་གྱི་སྒྲིག་གཞི་བཅུའི་ནང་ནས་བདུན་བརྒལ་ཡོད་པ་ཤེས་
རྟོགས་བྱུང་བ་རེད། ལས་འགུལ་གོ་སྒྲིག་པ་རྣམས་ཀྱིས་རང་རང་གི་ཚོགས་པའི་གཞི་རིམ་
ཚོགས་མི་ཚོ་སྐུལ་སློང་གིས། འོས་ཤོག་མ་འཕེན་སྔོན་གྱི་བདུན་ཕྲག་འགའི་རིང་ལ་དངུལ་
ཁང་གི་ལག་བསྟར་འགན་འཛིན་༢༤ ཚང་མར་ཉིན་ལྟར་གློག་འཕྲིན་གྲངས་༥༠༠ ཡས་མས་
བཏང་བཅུགས་པ་རེད། དེའི་རྐྱེན་པས་དངུལ་ཁང་དེར་རྒྱ་ནག་དང་བོད་ཀྱི་ལས་འཆར་གཅིག་
པུའི་ཆེད་དུ་ཡིག་འབྲེལ་བྱེད་པར་མྱུར་འཕྲིན་འཕྲུལ་འཁོར་ཞིག་ཟུར་འཛུགས་བྱེད་དགོས་
ཐུག་ཡོད།
འདིའི་སྐབས་བོད་རང་བཙན་སློབ་ཕྲུག་ཚོགས་པས། ཤིཁཱཁོའི་ནང་དུ་ཚོགས་པའི་བོད་
རང་དབང་ཆེད་ཀྱི་གཞས་སྣའི་འདུ་འཛོམས་ཞིག་གི་སྐབས་སུ། ལས་འཆར་དེར་ངོ་རྒོལ་དང་
དགག་བྱ་ཡོད་སྐོར་འཁོད་པའི་སྙན་ཞུར་ས་རྟགས་༡༧༠༠༠ བསྡུ་རུབ་བྱས་པ་དང༌། གློག་
འཕྲིན་དང་མྱུར་འཕྲིན་༦༠༠༠ ཐམ་པ་དངུལ་ཁང་ལ་བཏང་བ་རེད། བོད་རང་བཙན་སློབ་ཕྲུག་
ཚོགས་པའི་ལས་འགུལ་བ་གཉིས་ཀྱིས་དངུལ་ཁང་གི་ཁང་པར་འཛེགས་ཏེ་༼ འཛམ་གླིང་
དངུལ་ཁང་ནས་རྒྱ་ནག་གིས་བོད་ནང་མི་རིགས་རྩ་མེད་གཏོང་བའི་སྲིད་བྱུས་ལ་ཆོག་མཆན་
སྤྲོད་རྒྱུ་རེད།༽ ཅེས་བྲིས་པའི་འཕྲད་དར་ཞིག་དཔྱངས་པ་རེད། ཆེས་མངོན་གསལ་དོད་པོའི་
ལས་འགུལ་འདིས། འཛམ་གླིང་དངུལ་ཁང་གི་མཚན་སྙན་ལ་དེ་སྔ་བྱུང་མྱོང་མེད་པའི་གནོད་
སྐྱོན་བཟོས་པའི་སྒོ་ནས་རྒྱལ་སྤྱིའི་གསར་འགྱུར་བརྒྱུད་ལམ་ཆེ་ཁག་ཚང་མའི་མདུན་ཤོག་དུ་
ཐོན་པ་རེད། དངུལ་ཁང་གི་ལས་བྱེད་རྒན་གྲས་ཞིག་གིས་༼ངས་ལོ་བདུན་དངུལ་ཁང་དུ་
ལས་ཀ་བྱེད་ཡུན་གྱི་རིང་ལ་སྒྲིག་འཛུགས་འདིའི་སྟེང་དུ་ཤུགས་རྐྱེན་ཟབ་མོ་འདི་འདྲ་ཞིག་
བྱུང་བ་མཐོང་མ་མྱོང་། ངའི་བསམ་པར་གནས་ཚུལ་འདིས་དངུལ་ཁང་ནང་གི་ལས་བྱེད་ཚོའི་
བསམ་བློ་གཏོང་ཕྱོགས་ལ་འགྱུར་བ་བཏང་སོང་། བོད་དོན་ལས་འགུལ་བ་ཚོས་དངུལ་ཁང་
གིས་ནམ་ཡང་མཐོང་མྱོང་མེད་པའི་རྣམ་དཔྱོད་ཆེ་ལ། ཚད་དང་ལྡན་པའི་ལས་འགུལ་ཤུགས་
ཆེ་ཤོས་དེ་སྤེལ་སོང་༽ ཞེས་བརྗོད། མཐའ་མ་དེར་ཟླ་བ་འགའི་རིང་གི་ངོ་རྒོལ་དང་། བརྒྱུད་
ལམ་ཁག་གི་ནང་དུ་དྲིལ་བསྒྲགས་ངན་པ་བྱུང་བའི་འབྲས་བུར་བུ་ལོན་དེ་ཕྱིར་བསྡུ་བྱས་པ་
རེད། མངོན་གསལ་ཅན་གྱི་ཆབ་སྲིད་ཕམ་ཁ་དེས་རྒྱལ་སྤྱིའི་སྡིངས་ཆའི་སྟེང་དུ་རྒྱ་ནག་ཧ་
ཅང་གི་ངོ་ཚ་དགོས་པའི་རྒྱུ་བྱས་པ་རེད།
ལས་འགུལ་བ་ཚོས་དམིགས་འབེན་དང་། དུས་ཚོད། འཐབ་རྩལ་བཅས་ཀྱི་སྡེབ་སྒྲིག་ཡང་
དག་པར་བྱས་ཏེ་བདམས་པའི་ལས་འགུལ་འདི་ཐབས་བྱུས་ལྡན་པའི་འཆར་འགོད་ཀྱི་དཔེ་
མཚོན་ཆེ་ཤོས་ཞིག་གི་ངོ་བོར་མངོན་པར་གསལ་ཡོད། འདི་ནི་ལས་འགུལ་དེས་འཚེ་མེད་ཞི་
བའི་ཐབས་ལམ་སྤྱད་དེ་རྒྱ་ནག་གི་ཁེ་ཕན་ལ་དངོས་སུ་ཚད་ཅན་གྱི་གྱོང་གུན་གཏོང་ཐུབ་པ་
བྱུང་བ་ཐེངས་དང་པོ་རེད། ལྷོ་རན་པོལིསི་ཞེས་པའི་དུས་དེབ་ནང་དུ། འཛམ་གླིང་དངུལ་ཁང་
ལ་རྒྱབ་སྐྱོར་དང་། བོད་དོན་ལས་འགུལ་ལ་མི་དགའ་བའི་རྩོམ་ཡིག་འབྲི་མཁན་གསར་འགྱུར་
འགོད་པོ། སེབྷས་ཤན། མཱལཱབི། ཡིས་ཡིད་མ་ཆེས་པའི་སྒོ་ནས་༼མིའུ་ཐུང་ལྟ་བུའི་ལས་
འགུལ་བ་དེ་ཚོས་དངུལ་ཁང་ལ་ཁ་གཏད་བཅག་ཏེ་བསྐོར་བ་དང་པོ་དེ་ཁོང་ཚོ་ཐོབ་སོང་
ཞེས་བཤད་པ་རེད།
སྔོན་ཆད་བྱུང་མྱོང་མེད་པའི་རྒྱལ་ཁ་འདིས། བོད་དོན་ལས་འགུལ་ནུས་ཤུགས་ཆེ་རུ་
བཏང་བ་རེད། དེ་རྗེས་ལོ་འགའི་རིང་ལ་བོད་དོན་གྱི་ཆེད་དུ་སྡེ་ཁག་ཕྱོགས་སྡེབ་འདིས།
གནས་སྐབས་དུ་མར་དྷ་རམ་ས་ལ་དང་མཉམ་ལས་ཀྱིས། —བོད་ནང་བཤུ་གཞོག་ཅན་གྱི་རྒྱ་
ནག་གི་ལས་འཆར་ཐོག་མ་རྩ་འཇོག་འདོད་ཡོད་མཁན་གྱི་མཉམ་འབྲེལ་ཁག་ལ་ཁ་གཏད་
བཅགས་པ་རེད། ཕྱི་ལོ་༢༠༠༣ ནང་ཨོས་ཊེལི་ཡའི་བོད་དོན་ལྷན་ཁང་གིས་སི་ནོ་གྷོལཌི་
ཞེས་པས་བོད་ནང་གཏེར་ཁ་སྔོགས་འདོན་བྱེད་རྒྱུ་བཀག་པ་རེད། འགའ་ཤས་ཀྱིས་གཏེར་ཁ་
སྔོགས་འདོན་བྱེད་མཁན་ཁེ་ལས་ཁང་ཆེ་ཤོས་རིབོ། ཊིན་ཊོས་ཡིས་ལོ་འགའི་རྗེས་སུ་བོད་
ནང་གཏེར་ཁ་སྔོགས་འདོན་མི་བྱེད་པའི་ཐག་གཅོད་དེ། བོད་དེ་ཆབ་སྲིད་ཀྱི་ཡོ་ལངས་ཅན་
ཞིག་ཏུ་གྱུར་ཡོད་པའི་ཞེད་སྣང་གི་དབང་ལས་བྱུང་བ་རེད་ཅེས་བརྗོད་ཀྱི་ཡོད། བོད་དོན་ལས་
འགུལ་གྱི་གཞི་རིམ་མང་ཚོགས་ཀྱི་སྟོབས་ཤུགས་དང་། དྲིལ་བསྒྲགས་ངན་པ་སྤེལ་ཐུབ་པའི་
ནུས་པ་དེས། ཁེ་ལས་ཁང་འདི་དག་གི་མཚན་སྙན་ལ་དོན་དངོས་སུ་དོ་ཕོག་བཟོ་བ་དང་། ཁོང་
ཚོའི་ཐག་གཅོད་བྱེད་པའི་ནུས་པ་ལའང་ཤུགས་རྐྱེན་སྤྲོད་ཐུབ་པ་བྱུང་ཡོད།
ཕྱི་ལོ་༡༩༩༠ ནང་དུ་བོད་མི་སྟོང་ཕྲག་བརྒལ་བ་ནུབ་ཕྱོགས་སུ་གཞིས་སྤོས་བྱས་པའི་
དབང་གིས་གཞི་རིམ་མང་ཚོགས་ཀྱི་ལས་འགུལ་འདིའི་སྙོབས་ཚད་དེ་དེ་བས་མང་དུ་འཕར་
བ་རེད། ནུབ་ཕྱོགས་སུ་ཡོད་པའི་བོད་མིའི་སྤྱི་ཚོགས་གསར་པ་འདིས། གཞུང་འབྲེལ་མིན་
པའི་ཚོགས་པ་གཞན་ཁག་དང་མཉམ་ལས་ཀྱིས་རྒྱ་ནག་གི་འགོ་ཁྲིད་བསྐོར་སྐྱོད་དུ་ཡོང་
མཁན་ཚོའི་མདུན་ལ་ངོ་རྒོལ་རྔམ་སྟོན་གོ་སྒྲིག་བྱས་ཡོད། རྒྱ་ནག་གི་མཐོ་རིམ་འགོ་ཁྲིད་ཚོ་
ནུབ་ཕྱོགས་ཡུལ་གྲུ་ཁག་ལ་བསྐོར་སྐྱོད་བྱེད་སྐབས་བོད་དོན་ལས་འགུལ་གྱི་ངོ་རྒོལ་བ་བརྒྱ་
ཕྲག་མང་པོས་རྗེས་འདེད་བྱས་ཡོད། རྒྱ་ནག་གི་འགོ་ཁྲིད་རྣམས་ལ་ངོ་རྒོལ་གྱིས་དཀའ་ངལ་
བཟོས་པའི་སྐོར་དེ། ཕྱི་ལོ་༢༠༠༠ ལོའི་ཚོགས་འདུ་ཞིག་གི་ནང་དུ་རྒྱ་ནག་རྒྱལ་སྲིད་སྤྱི་ཁྱབ་
ཁང་གི་དྲིལ་བསྒྲགས་བློན་ཆེན། ཁྲོའོ་ཅི་ཞེང་གི་གསང་བ་ཕྱི་གྱར་ཕྱིན་པའི་ཡིག་ཐོག་གཏམ་
བཤད་ནང་གསལ་ཡོད། ཁོང་གིས་༼སྔ་ལོ་ང་ཚོའི་འགོ་ཁྲིད་ཀྱི་ཕྱི་རྒྱལ་བསྐོར་སྐྱོད་ཚང་མའི་
སྐབས་སུ། ཏཱ་ལའི་ཤོག་ཁག་གིས་བོད་དོན་རྒྱབ་སྐྱོར་ཚོགས་པ་དང་། ནུབ་ཕྱོགས་རྒྱལ་ཁབ་
ཁག་གི་གསང་བའི་རྒྱུད་སྐུལ་དང་། རམ་འདེགས་ལ་བརྟེན་ནས། ངོ་རྒོལ་རྔམ་སྟོན་བརྒྱུད་དེ་
བསྐོར་སྐྱོད་ལ་ཕེ་བྱུས་དང་གནོད་སྐྱོན་བཏང་ཡོད། འདི་ལྟར་བྱས་ཏེ་ཁོང་ཚོར་ཐེ་བྱུས་བྱེད་
པའི་རྒྱལ་སྤྱིའི་གླེང་སྟེགས་མཐོ་ཤོས་དེ་ཐོབ་པ་རེད།༽ ཅེས་བཤད་ཡོད།
འབྲེལ་མོལ་གྱི་འགོ་འཛུགས་དང༌། སྐུལ་སློང་གི་མཐའ་མཇུག
ཕྱི་ལོ་༢༠༠༢ ལོར་པེ་ཅིང་གིས་༧གོང་ས་མཆོག་གི་སྐུ་ཚབ་ཚོ་གྲོས་མོལ་ལ་གདན་འདྲེན་
ཞུས་པ་དང༌། བོད་ཀྱི་ཆེད་དུ་རྒྱལ་སྤྱིའི་རང་བཞིན་ཅན་གྱི་གཞི་རིམ་མང་ཚོགས་ཀྱིས་རྒྱབ་
སྐྱོར་བྱེད་པའི་དུས་སྐབས་བཟང་པོ་དེའི་མཇུག་བསྡུས་པ་རེད། ཟླ་ཤས་ཀྱི་གོང་ལ་པེ་ཅིང་ལ་
༢༠༠༨ ལོའི་ཨོ་ལིམ་པི ཁ་རྩེད་འགྲན་གྱི་མགྲོན་བདག་བྱེད་རྒྱུའི་འགྲན་བསྡུར་དེ་ཐོབ་པ་དང་།
བོད་མི་མང་པོར་པེ་ཅིང་གི་ཀུན་སློང་ལྟེ་བ་དེ་ཨོ་ལིམ་པི ཁ་རྩེད་འགྲན་གྱི་སྔོན་ལ་རྒྱ་ནག་གིས་
བོད་ཐོག་འཛིན་པའི་སྲིད་བྱུས་དེར་རྒྱལ་སྤྱིའི་སྐྱོན་བརྗོད་འགོག་ཐབས་བྱེད་རྒྱུ་ཁོ་ན་དེ་ཡིན་
པའི་དྭོགས་པ་བྱུང་ཡོད། རྗེས་སུ་ཁོང་ཚོའི་དྭོགས་པ་དེ་༢༠༠༥ ལོར་ཨོས་ཊིལི་ཡའི་ནང་རྒྱ་
ནག་གཞུང་ཚབ་ཁང་ནས་རྒྱབ་གཏོད་བྱེད་མཁན། རྒྱ་ནག་ཕྱི་འབྲེལ་གྱི་དཔོན་རིགས་མཐོ་
གྲས་ཆན་ཡོང་ལིན་གྱིས་གསང་བ་བརྟོལ་བ་དེས་ར་འཕྲོད་བྱས་པ་རེད། བོད་རྒྱ་འབྲེལ་མོལ་
སྐོར་གྱི་དྲི་བ་ཞིག་ལ་ལན་འདེབས་བྱེད་སྐབས་ཁོང་གིས་གནད་དོན་དེའི་ཐད་ལ་རྒྱ་ནག་
ཕྱོགས་ནས་སེམས་པ་རྣམ་དག་མེད་པར་ཆབ་སྲིད་ཀྱི་འཐབ་རྩལ་ཙམ་ཞིག་རེད་ཅེས་བརྗོད་
ཡོད། འོན་ཀྱང་དྷ་རམ་ས་ལའི་ངོས་ནས་སྔོན་འགྲོའི་ཆ་རྐྱེན་གང་ཡང་མེད་པའི་སྒོ་ནས་སླུ་ཟས་
དེར་འཇུས་ཏེ་འབྲེལ་མོལ་ལ་ཞུགས་པ་རེད། རྒྱ་ནག་ལ་ནི་༧གོང་ས་མཆོག་གི་སྐུ་ཚབ་དང་
ལྷན་དུ་བཀའ་མོལ་གནང་སྟེ་འབྲེལ་མོལ་བྱེད་ཀྱི་ཡོད་པའི་རྣམ་པ་ཐོན་པ་ཙམ་གྱི་རྒྱལ་ཁ་ཞིག་
རེད། རྒྱ་ནག་གིས་རང་ཉིད་ཀྱིས་བོད་ལ་འཛིན་པའི་སྲིད་བྱུས་དེར་རྒྱལ་སྤྱིས་སྐྱོན་བརྗོད་བྱེད་
པ་དེ་འགོག་ཐུབ་པ་བྱུང་ཡོད། པེ་ཅིང་གིས་ནན་བཤད་བྱེད་རྒྱུ་དེ་༼ རྒྱ་བོད་གཉིས་ཐད་ཀར་
གཅིག་གིས་གཅིག་ལ་བཀའ་མོལ་གནང་གི་ཡོད་ཙང་། གནད་དོན་འདིའི་ཐད་ལ་སྡེ་ཚན་ཕུང་
གསུམ་པས་ཐེ་བྱུས་བྱེད་དགོས་དོན་མེད།༽ ཅེས་པ་དེ་རེད།
འབྲེལ་མོལ་གྱི་རིམ་པའི་མགོ་སྟོད་སྐབས་སུ་པེ་ཅིང་གི་རེ་འདུན་ནང་ནས་གཅིག་ནི། དྷ་
རམ་ས་ལ་ཡིས་རྒྱ་ནག་གི་ཐད་དུ་རྒྱལ་སྤྱིའི་རང་བཞིན་གྱི་ངོ་རྒོལ་རྣམས་ཉུང་དུ་གཏོང་ཐབས་
བྱེད་རྒྱུ་དེ་རེད། འབྲེལ་མོལ་མུ་མཐུད་ཐུབ་པའི་ཆེད་དུ་དྷ་རམ་ས་ལས་ཡིད་ཆེས་བསྐྲུན་རྒྱུར་
ཐུགས་ཐག་བཅད་དེ། གྲོས་མོལ་ལ་ཁོར་ཡུག་བཟང་པོ་བསྐྲུན་པའི་སྲིད་བྱུས་ཞིག་ཁྱབ་སྤེལ་
གནང་རྒྱུའི་འགོ་ཚུགས། བཙན་བྱོལ་བོད་གཞུང་གིས་ཕྱི་ལོ་༢༠༠༢ ནས་༢༠༠༦ བར་དུ་རྒྱལ་
སྤྱིའི་བོད་ཀྱི་ལས་འགུལ་རྣམས་ལ། ངོ་རྒོལ་དང་རྔམ་སྟོན་གྱི་ལས་འགུལ་རྣམས་མཚམས་
འཇོག་ཡོང་བའི་རེ་སྐུལ་རིམ་པ་ཞུས་གནང་ཡོད། བོད་ཀྱི་བཀའ་བློན་ཁྲི་པ་ཟམ་གདོང་རིན་པོ་
ཆེ་མཆོག་གིས་འབྲེལ་མོལ་དང་ངོ་རྒོལ་གཉིས་ལྷན་ཅིག་མི་གནས་པའི་འགལ་བ་ཡིན་པར་
དགོངས་ཡོད། ཁོང་གིས་དགོངས་པར་ད་ཆ་འབྲེལ་མོལ་འགོ་འཛུགས་བྱས་ཙང་། ངོ་རྒོལ་གྱི་
དགོས་མཁོ་མེད་པར་གཟིགས་གནང་པ་རེད། དོན་དངོས་སུ་ཁོང་གི་རེ་སྐུལ་དེས་བོད་དོན་
འཐབ་རྩོད་ཀྱི་ཕན་ནུས་ཆེ་བའི་འཐབ་རྩལ་ཞིག་འབྲས་བུ་མ་སྨིན་གོང་ནས་ཤི་རུ་བཅུག་པ་
རེད།
དུས་སྐབས་འདིའི་རིང་ལ་དྷ་རམ་ས་ལ་དང་། རྒྱལ་སྤྱིའི་གཞི་རིམ་མང་ཚོགས་ཀྱི་ལས་
འགུལ་གཉིས་དབར་གྱི་འབྲེལ་ལམ་སྐྱོ་རུ་ཕྱིན། བོད་མི་སྤྱི་དང་ལྷག་པར་རང་བཙན་ལས་
འགུལ་ནང་གི་ལས་འགུལ་བ་མང་པོ་ཞིག་གིས། དྷ་རམ་ས་ལའི་ངོ་རྒོལ་མཚམས་འཇོག་བྱེད་
པའི་རེ་སྐུལ་དེ་རྒྱ་ནག་ལ་ངོ་དགའ་སྤྲེལ་ལད་བྱས་པ་ཞིག་ཏུ་མཐོང་། ཕྱོགས་གཞན་ནས་བྱས་
ན། དྷ་རམ་ས་ལའི་ངོས་ནས་རང་བཙན་ལས་འགུལ་དེ་གྱོང་གུན་སྤྲོད་མཁན་ལྟ་བུ་དང་། དེ་
ལས་ཀྱང་སྡུག་པ་པེ་ཅིང་དང་ལྷན་དུ་འབྲེལ་མོལ་གྱི་ཡར་རྒྱས་ལ་འགོག་རྐྱེན་ཞིག་ཏུ་གཟིགས་
པ་རེད།
་བསམ་ཞིབ་ཏུ་བཏང་ན། པེ་ཅིང་ཨོ་ལིམ་པི ཁ་མ་འཚོགས་བར་གྱི་ལོ་ཡུན་དེ་དག་ནི་
དྷ་རམ་ས་ལའི་ཁེ་གྱོང་རྩོད་པའི་ནུས་མཐུ་མཐོ་ཤོས་ཡིན་པའི་སྐབས་སུ་གྱུར་ཡོད། ངོ་རྒོལ་
བྲལ་བའི་ཨོ་ལིམ་པིཁ་ཞིག་གི་མགྲོན་བདག་བྱེད་པའི་དམིགས་ཡུལ་བསྒྲུབ་ཕྱིར། རྒྱ་ནག་
གིས་བོད་ཀྱི་ཆབ་སྲིད་བཙོན་པ་ཚང་མ་དུས་གཅིག་ལ་གློད་གྲོལ་གཏོང་བ་ལྟ་བུ་རྒྱུན་ལྡན་
ལས་ལྷག་པའི་ཆག་ཡངས་གཏོང་རྒྱུའི་འདོད་པ་ཡོང་སྲིད་པ་རེད། བོད་པའི་ཕྱོགས་ནས་པེ་
ཅིང་གི་སྐབས་དེའི་སྙི་གནས་དེ་ངོས་མ་བཟུང་བའི་རྐྱེན་གྱིས་འབྲེལ་མོལ་ནང་ཞུགས་རྒྱུ་དང་།
དེའི་དྲང་བདེན་གྱི་རང་བཞིན་རྒྱུན་འཁྱོངས་བྱེད་རྒྱུའི་ཆེད་དུ་སྔོན་འགྲོའི་ཆ་རྐྱེན་གང་ཡང་
བཞག་མེད། བོད་པས་འབྲེལ་མོལ་གྱི་རིམ་པ་དང་པོ་དེའི་ནང་ཞུགས་པའི་སྐད་གཅིག་དེ་ནས་
བཟུང་རྒྱ་ནག་ལ་གང་དགོས་པ་དེ་ཐོབ་ཚར་བ་རེད། ཝརེན། སམིཐ་གྱིས་༼ རྒྱ་ནག་གི་འབྲེལ་
མོལ་གྱི་ཐབས་བྱུས་དེ་ཆག་ཡངས་བྱེད་འདོད་ཀྱི་རྣམ་འགྱུར་བསྟན་པ་ཙམ་ལས་དོན་དངོས་
སུ་ཆག་ཡངས་གང་ཡང་མི་གཏོང་བ་དེ་རེད་༽ ཅེས་བྲིས་ཡོད། ཕྱི་ལོ་༢༠༠༨ ནང་ཕྱོགས་
གཉིས་དབར་གྱི་འབྲེལ་མོལ་དེ་འགག་པ་དང༌། ཕྱི་ལོ་༢༠༡༠ ནང་འབྲེལ་མོལ་ཐེངས་དགུའི་
རྗེས་སུ་མཐའ་མ་དེར་འབྲེལ་མོལ་ལྷུ་ཞིག་རྗེས་ངྷ་རམ་ས་ལ་གྲུབ་འབྲས་སྟོན་རྒྱུ་གང་ཡང་བྱུང་
མེད། དེའི་ཚབ་ཏུ་ལོ་སྔོན་མའི་ནང་གི་དམིགས་ཡུལ་ལྡན་པའི་གསལ་ཁ་དེ་བརླག་པའི་རྐྱེན་
གྱིས་དྷ་རམ་ས་ལར་དེ་སྔ་ཡོད་པའི་རྒྱལ་སྤྱིའི་གཞི་རིམ་མང་ཚོགས་ལས་འགུལ་གྱི་འགུལ་
ཚད་ཀྱང་ཉུང་དུ་ཕྱིན་པ་རེད། བོད་མི་ཚོར་མཚོན་ན། མང་པོ་ཞིག་ལ་བརྒྱུད་རིམ་དེ་ནི་ཨོ་
ལིམ་པི ཁ་གི་སྔོན་དུ་རྒྱ་ནག་གི་བོད་ནང་གི་སྲིད་བྱུས་ཐོག་རྒྱལ་སྤྱིའི་སྐྱོན་བརྗོད་འགོག་
ཐབས་སུ་པེ་ཅིང་གི་ངན་གཡོ་ཁོ་ན་ཡིན་པའི་ཡིད་ཆེས་བྱུང་ཡོད།། །།

རབ་བྱེད་༨།

༢༠༠༨ ལོའི་སྒེར་ལངས་གསུམ་པ།
ཆིག་སྟོང་དགུ་བརྒྱ་དགུ་བཅུའི་ནང་དུ་བཙན་བྱོལ་ནང་གི་གཞི་རིམ་མང་ཚོགས་ཀྱི་ལས་
འགུལ་དེ་རྩེ་མོར་སོན་པ་དང་མཉམ་དུ་བོད་ནང་གི་འགོག་རྒོལ་དེ་མཚམས་ཆད་པ་རེད། ཆབ་
སྲིད་ཀྱི་དམ་དྲག་དང་། དཔལ་འབྱོར་རོགས་སྐྱོར་གྱི་ཆུ་རྒྱུན་གཉིས་སྡེབ་པའི་རྒྱ་ནག་གིས་
བོད་ལ་འཛིན་པའི་སྲིད་བྱུས་དེས་གོ་སྒྲིག་ལྡན་པའི་འགོག་རྒོལ་གྱི་རྟགས་ཙམ་ལའང་དྲག་
གནོན་གྱིས་རྒྱ་གཞུང་དང་བསམ་ཚུལ་མི་མཐུན་པའི་རིགས་རྩ་འགོག་བྱེད་ཐུབ་ཡོད། རྒྱལ་
སྤྱིའི་སྡིངས་ཆའི་ཐོག་ནས་བཤད་ན། རྒྱ་ནག་གི་མྱུར་ཚད་ཆེ་བའི་དཔལ་འབྱོར་གྱི་སྐྱེད་འཕེལ་
དེས། ནུབ་ཕྱོགས་ཡུལ་གྲུའི་ཡིད་དབང་འཕྲོག་སྟེ་སྲིད་གཞུང་ཁག་ནས་པེ་ཅིང་ལ་གྲོགས་
འདྲིས་བྱེད་འགོ་བཙུགས་པ་རེད། སྟོང་ལོ་གཉིས་པའི་འགོ་སྟོད་དེར་སྐབས་དང་དུས་ལ་དགེ་
འདུན་པའམ། ཡང་ན་བཙུན་མ་ཁེར་རྐྱང་གི་ངོ་རྒོལ་རེ་རེ་ཙམ་མ་གཏོགས་གཞན་འཁྲུག་ཆ་
དོད་པའི་ཧི་མ་ལ་ཡའི་རྒྱལ་ཁབ་དེའི་མགོ་གནན་ཚར་བ་འདྲ་བོ་བྱུང་།
དེས་ན། ༢༠༠༨ ལ་བོད་ནང་རྒྱལ་ཡོངས་སུ་སྒེར་ལངས་བྱུང་བ་དེས་འཛམ་བུ་གླིང་ཡ་
མཚན་སྐྱེས་པ་རེད། གཞི་རྒྱ་ཆེ་ཆུང་དང་དུས་ཡུན་གང་ཐད་ནས་དེ་སྔའི་མི་མང་གྱེན་ལངས་
གཉིས་ལས་ཆེས་ལྷག་པ་བྱུང་ཡོད། སྒེར་ལངས་སྔོན་མ་གཉིས་དང་མི་འདྲ་བར་འདི་ནི་ཉི་མ་རེ་
ཟུང་གི་ནང་དུ་བོད་ཆོལ་ཁ་གསུམ་ཡོངས་ལ་ཁྱབ་པ་༼རབ་བྱེད་༤ པའི་པར་རིས་༣ པར་
གཟིགས།༽ མ་ཟད། རྒྱ་ནག་གི་དྲག་གནོན་ལ་མ་ལྟོས་པར་འགོག་རྒོལ་གྱི་རྣམ་པ་གཞན་གྱི་
ངོ་བོར་རྒྱུན་འཁྱོངས་བྱུང་ཡོད། དེ་ཇི་ལྟར་བྱུང་བ་ཡིན་ནམ། དེ་སྔ་བྱུང་མ་མྱོང་བའི་གནས་
བབ་འདིའི་རྒྱུ་དང་རྐྱེན་གང་དང་གང་ཡིན་ནམ། དུས་ཡུན་འདིའི་རིང་གི་འགོག་རྒོལ་དེའི་ངོ་བོ་
གང་ཡིན་ནམ།
ཆབ་སྲིད་ཀྱི་སྐུལ་སློང་གི་ཆེད་དུ་རིག་གཞུང་གི་གོ་སྒྲིག
པེ་ཅིང་དང་དྷ་རམ་ས་ལ་གཉིས་ཀས་སྒེར་ལངས་དེ་འདྲ་ཡོང་རྒྱུའི་ཚོད་དཔག་བྱས་མ་
ཐུབ་ཀྱང༌། སྒེར་ལངས་དེ་རྒྱུ་མཚན་མེད་པ་ལས་བྱུང་བ་མ་རེད། ཕྱི་ལོ་༢༠༠༡ ནས་༢༠༠༧
བར་དུ་སྐད་ཡིག་དང་། རོལ་དབྱངས། སྒྱུ་རྩལ། རྩོམ་རིག་སོགས་བོད་ཀྱི་ལེགས་བྱང་གི་རྣམ་
པ་མང་པོ་ཞིག་ལ་ཆིག་སྟོང་དགུ་བརྒྱ་བརྒྱད་ཅུའི་ནང་དུ་བྱུང་བ་ནང་བཞིན་གྱི་སླར་གསོ་ཞིག་
བྱུང་བ་རེད། ལེགས་བྱང་དང་འབྲེལ་བའི་རིག་རྩལ་སྐྱར་དར་འདིས། བོད་མཐོ་སྒང་ཁྱོན་
ཡོངས་སུ་བོད་མིའི་ངོ་བོ་འབུར་འདོན་བྱེད་པར་བོད་མི་ཚོ་ལ་བོད་མི་ཡིན་པའི་སྤོབས་པ་
གསར་པ་ཞིག་བསྐྲུན་ཡོད།
ད་རེའི་རིག་རྩལ་སྐྱར་དར་དེ་བོད་ཤར་ཕྱོགས་ནས་འགོ་ཚུགས་སྟེ་དབུས་ཕྱོགས་སུ་ཁྱབ་
པ་རེད། དེ་ཡང་རྒྱ་ནག་གི་སྲིད་བྱུས་བོད་རང་སྐྱོང་ལྗོངས་ནང་ལས་བོད་ཤར་ཕྱོགས་སུ་ཕྲན་
བུ་དྲག་གནོན་ཆུང་བ་སྟེ། ཕྱོགས་གཅིག་ནས་བོད་ཤར་ཕྱོགས་དེ་རྒྱ་ནག་གི་ཞིང་ཆེན་སི་ཁྲོན་
དང་། ཆིང་ཧཱཡི། ཀན་སུ། ཡུ་ནན་བཅས་ཀྱི་ནང་དུ་ཟླ་སྒྲིལ་ཡོད་པ་དང་། ཕྱོགས་གཞན་ནས་པི་
ཅིང་གིས་བོད་རང་སྐྱོང་ལྗོངས་དེ་ལོ་རྒྱུས་ཐོག་ཆབ་སྲིད་ཀྱི་ཡོ་ལངས་ཆེ་བ་དང་། གྱེན་ལངས་
མང་བ་ཡོད་ས་ཞིག་ཏུ་མཐོང་གི་ཡོད་པའི་རྐྱེན་གྱིས་ཡིན། བོད་ཤར་ཕྱོགས་ཀྱི་བོད་མི་ཚོར་
ཡོད་པའི་རང་དབང་འགའ་ཞིག་རང་སྐྱོང་ལྗོངས་ཀྱི་ནང་དུ་མེད། དཔེར་ན། བོད་རང་སྐྱོང་
ལྗོངས་ཀྱི་ནང་དུ་དམ་དྲག་ཤུགས་ཆེའི་སྒོ་ནས་བཀག་འགོག་བྱས་པའི་༸གོང་ས་མཆོག་གི་སྐུ་
པར་དེ་བོད་ཤར་ཕྱོགས་སུ་གང་ས་གང་དུ་མཇལ་རྒྱུ་ཡོད། ལྷ་ས་ལ་མཚོན་ན་༼རྩིགས་སང་
ཐམས་ཅད་ཨ་ཆོག་ཡིན་༽ ཞེས་ས་ཕྱོགས་གང་སར་སོ་མྱུལ་བ་ཡོད་པ་དང་། ཆབ་སྲིད་ཀྱི་
གནད་དོན་རྣམས་ཁམས་དང་ཨ་མདོའི་ནང་གི་བོད་མི་ཚོས་ཡང་ཡང་བགྲོ་གླེང་བྱེད་ཀྱི་ཡོད།
ཕྱི་ལོ་༢༠༠༡ ནས་༢༠༠༧ བར་དུ་བོད་ཤར་ཕྱོགས་དེ་སྤྱི་ཚོགས་ཀྱི་དཔལ་འབྱོར་དང་
འབྲེལ་བའི་ཆ་རྐྱེན་དུ་མ་འཛོམས་སའི་གསུམ་མདོ་ཞིག་ཏུ་གྱུར་པ་རེད། དཔེར་ན། བོད་མིའི་
འཚོ་བར་ཡར་རྒྱས་བྱུང་བ་དང་། སྤྱི་ཚོགས་ཀྱི་འགོ་ཁྲིད་དང་མང་ཚོགས་ཀྱི་བསམ་ཚུལ་བཟོ་
མཁན་གྱི་རོལ་དབྱངས་རྡུང་ལེན་པའི་སྐྱེད་འཕེལ། དེ་བཞིན་གནས་འཕྲིན་གྱི་མ་ལག་དང་
འཕྲུལ་རིག་གི་འཕེལ་རྒྱས་བཅས་བྱུང་ཡོད། དང་པོ་དེར་དུས་ཡུན་འདིའི་རིང་ལ་བོད་མིའི་
འགྲོ་གྲོན་གཏོང་ཐུབ་པའི་ནུས་པ་དེ་མངོན་གསལ་དུ་འཕར་བ་རེད། རྒྱ་ནག་གཞུང་གི་སྙན་ཐོ་
གཞིར་བཞག་བྱས་ན། བོད་མིའི་ལོ་རེའི་ཡོངས་འབབ་དེ་༡༩༨༤ ལོར་རྒྱ་སྒོར་༧༠༢ དང༌།
༢༠༠༡ ལོར་སྒོར་༥༣༢༤ ། ༢༠༠༨ ལོར་སྒོར་༡༣༨༦༡ བཅས་རེད། དཔལ་འབྱོར་གནས་
བབ་མྱུར་པོར་འཕེལ་རྒྱས་འགྲོ་བའི་རྒྱུ་རྐྱེན་གཅིག་ནི། རྒྱ་ནག་ནང་དུ་རོ་རྩ་གསོ་བའི་སྨན་དུ་
ཧ་ཅང་འགྲོ་རྒྱུགས་ཆེ་བའི་བོད་ཡུལ་གྱི་སྨན་རྩྭ། དབྱར་རྩྭ་དགུན་འབུ་བརྐོ་འཚོང་དར་ཁྱབ་
ཕྱིན་པ་དེ་རེད། དུད་ཁྱིམ་མང་པོ་ཞིག་ལ་གལ་ཏེ་ལས་སླ་པོར་ཡོང་འབབ་བཟོ་དགོས་ན།
དབྱར་ཁ་ཟླ་བ་འགའི་རིང་ལ་དབྱར་རྩྭ་དགུན་འབུ་བརྐོ་འཐུ་བྱེད་རྒྱུ་དེ་རེད།
བོད་མི་ཚོར་ཡོང་སྒོ་ཆེན་པོ་བྱུང་བ་ལ་བརྟེན་ནས། ཁོང་ཚོས་བོད་པའི་ལེགས་བྱང་གོང་
སྤེལ་གྱི་ཆེད་དུ་སྤྲོ་སྐྱིད་ཀྱི་དུས་སྟོན་གོ་སྒྲིག་ཞུས་ཏེ། བོད་པའི་རིག་གཞུང་དང་སྒྱུ་རྩལ་ཐད་མ་
རྩ་འཇོག་རྒྱུ་འགོ་བཙུགས། ཡུལ་མི་སྟོང་ཕྲག་ལྷག་གིས་མཉམ་ཞུགས་བྱེད་པའི་རེབ་གོང་ནང་
གི་ལོ་རེའི་གཞས་སྣའི་འདུ་འཛོམས་དང་། ལི་ཐང་གི་རྟ་རྒྱུགས་དུས་སྟོན་ལྟ་བུ་ཁམས་དང་ཨ་
མདོའི་ཕྱོགས་སུ་གཡུ་ལྟར་སྔོ་ལ་རྒྱ་ཆེ་བའི་རྩྭ་ཐང་གི་སྟེང་དུ་དུས་སྟོན་འཚོགས་པ་རེད། དུས་
སྟོན་འདི་དག་གིས་ཁམས་ནས་ཡ་དོང་དང་ཀུན་དགའ། ཨ་མདོ་ནས་ཤེར་བསྟན་དང་འཇམ་
དབྱངས་སྐྱིད་ལ་སོགས་པའི་བོད་རྒྱལ་ཡོངས་ནས་གྲགས་ཆེ་ཤོས་ཀྱི་གཞས་པ་རྣམས་གདན་
དྲངས་པ་རེད། ཁོང་ཚོས་བོད་ཀྱི་ལས་དབང་དང༌། ཆིག་བསྒྲིལ། སྤོབས་པ་བཅས་ཀྱི་སྐོར་ལ་
གླུ་བླངས་ཡོད། བོད་ཤར་ཕྱོགས་ཀྱི་གླུ་པ་ཚོས་༸གོང་ས་མཆོག་དང༌། བོད་ཀྱི་ཆབ་སྲིད་ཀྱི་
མངོན་འདོད་མཚོན་པའི་གཞས་ཚིག་ཅན་གྱི་གཞས་བཏང་པ་དེ་དག་ལ་བོད་མི་ཚོས་ཧ་ཅང་
གི་དགའ་མོས་བྱས་པས་ཁྱབ་ཆེན་པོ་བྱུང་བ་རེད།
དུས་ཡུན་འདིའི་རིང་ལ་ཁྱབ་ཆེ་ཤོས་སུ་བགོ་འགྲེམས་བྱས་པའི་བོད་པའི་རོལ་དབྱངས་
བརྙན་འཕྲིན་གཅིག་ནི་ཀུན་དགས་བཏང་པའི་༼རེ་བ་དང་སྐྱོ་གདུང་༽ ཞེས་པ་དེ་རེད། ཕྱི་ལོ་
༢༠༠༦ ལོར་ཐོན་པའི་གཞས་དེས་ཚོད་དཔག་བྱས་ན། ཕལ་ཆེར་༧རྒྱལ་བ་རིན་པོ་ཆེ་དང་།
པཎ་ཆེན་རིན་པོ་ཆེ། རྒྱལ་དབང་ཀརྨ་པ་བཅས་གསུམ་ལ་གོ་བའི་༼སྤུན་མཆེད་གསུམ་༽
མཇལ་བའི་གོ་སྐབས་མ་བྱུང་བའི་སྐྱོ་གདུང་མཚོན་པར་བྱས་ཡོད། ༧གོང་ས་མཆོག་མཚོན་
བྱེད་དུ་ཉི་མའི་གཟུགས་བརྙན་བེད་སྤྱོད་བྱས་པའི་ཡུ་ཊུབ་ཀྱི་བརྙན་ཐུང་འདི་བོད་མིའི་བར་
སྣང་བརྡ་འཕྲིན་གྱི་ཞིང་ཁམས་སུ། རང་འགུལ་གྱི་ཚོར་ཤུགས་འདྲེན་པའི་ནུས་པ་ཞིག་ཏུ་གྱུར་
པ་རེད། སྒྱུ་རྩལ་ལྡན་པའི་སྒོ་ནས་གཟུགས་ཅན་གྱི་རྒྱན་གྱིས་སྤྲས་ཏེ། བོད་ཕྱི་ནང་གཉིས་ཀྱི་
བོད་མི་ཚོའི་དབར་ལ་ཟམ་པ་ཞིག་འཛུགས་དགོས་པར་སྐུལ་བའི་གཞས་༼སེམས་ཀྱི་ལོག་
ཕེབས་༽ ཞེས་པ་དེ་གཞས་པ་སྒྲོལ་མ་སྐྱབས་ཀྱིས་བླངས་པ་རེད། གཞས་འདིས་བཙན་བྱོལ་
བོད་མི་རྣམས་བོད་དུ་མགྲོན་འབོད་བྱེད་པའི་མགྲོན་བརྡ་ཞིག་ཏུ་གྱུར་ཡོད་པ་གཤམ་གསལ།
གངས་དཀར་ལྷུན་པོ་ལྷ་ཡི་ལྕགས་རི་ཡིན།།
གཙང་ཆབ་སྔོན་མོ་ཉི་ཟླའི་འཕྱོ་འཕྲུལ་ཡིན།།
རྩྭ་ཐང་ཡངས་པོ་སྐར་མའི་མལ་སྟན་ཡིན།།
ནམ་མཁའི་མཐོངས་སུ་ཆགས་པའི་གནས་མཆོག་འདི།།
འཛམ་གླིང་ཡང་རྩེ་གངས་ལྗོངས་ཕྱུག་མོ་སྟེ།།
ངེད་གངས་ཅན་བོད་པའི་ཕ་ས་ཡིན།།
ཨོ་མ་ཡུམ་ལགས། གངས་ལྗོངས།
ཁྱེད་ཀྱི་རུམ་ཁོང་དྲོན་མོ་བསྙེགས་ནས་འོང་།།
དེ་རིང་ཁྱེད་ཀྱི་པང་ནས་གླུ་ཞིག་ལེན།།
ཨ། མ་ཡུམ་ལགས། གངས་ལྗོངས།
འདི་ནི་མ་ཡུམ་ཁྱེད་ཀྱིས་བསླབས་པའི་ཤིས་གླུ་ཡིན།།
འདི་ནི་མིང་སྲིང་འཛོམས་པའི་ལེགས་སྐྱེས་ཡིན།།
གཞས་འདི་ཐོག་མར་ཕྱི་ལོ་༢༠༠༦ ཟླ་བ་བདུན་པའི་ནང་རེབ་གོང་འཁྲབ་སྟོན་འདུ་
འཛོམས་སུ་ཡོངས་གྲགས་ཀྱིས་བཏང་། རྗེས་སུ་དྷ་རམ་ས་ལ་ནས་བོད་བར་གྱི་མི་གྲངས་༡༠༠
ཐམ་པའི་གོམ་བགྲོད་དེ་བྱུང་བ་རེད། ཐོག་མར་༢༠༠༨ ཟླ་བ་དང་པོའི་ནང་དུ་གསལ་བསྒྲགས་
བྱས་ཏེ། ཟླ་བ་གཉིས་ཀྱི་རྗེས་སུ་འགོ་བཙུགས་པའི་གོམ་བགྲོད། རྒྱ་གར་ནང་གི་བོད་མིའི་
གཞུང་འབྲེལ་མ་ཡིན་པའི་ཚོགས་པ་དྲུག་གིས་གོ་སྒྲིག་ཞུས་པ་འདིས་བོད་མིའི་སྤྱི་ཚོགས་ཀྱི་
ནང་དུ་སྤྲོ་བ་ཆེན་པོ་སྤེལ་ཡོད། ཨེ་ཤེ་ཡའི་རང་དབང་རླུང་འཕྲིན་ཁང་དང་། ཨ་རིའི་རླུང་འཕྲིན་
ཁང༌། ནོར་ཝེ་བོད་ཀྱི་རླུང་འཕྲིན་ཁང་བཅས་ནས་རྒྱང་སྲིངས་བྱས་པའི་གོམ་བགྲོད་ཀྱི་གསར་
འགྱུར་གྱིས་ལྷ་སའི་གདན་ས་ཁག་གི་དགེ་འདུན་པ་རྣམས་ཧ་ཅང་དགའ་ཚོར་ཆེན་པོ་བཟོས་
འདུག མཐའ་མ་དེར་གོམ་བགྲོད་འགོ་བཙུགས་ནས་ཟླ་བ་གསུམ་གྱི་རྗེས་སུ། གོམ་བགྲོད་པ་
རྣམས་རྒྱ་གར་ཉེན་རྟོག་པས་རྒྱ་གར་དང་བོད་ཀྱི་ས་མཚམས་སུ་བཀག་ཡོད་ཀྱང་། དེས་སྒེར་
ལངས་ལ་ནུས་ཤུགས་སྤྲོད་འགོ་བརྩམས་ཚར་བ་རེད།
ཁམས་དང་ཨ་མདོའི་ནང་ནང་བཞིན་གྱི་རོལ་དབྱངས་འདུ་འཛོམས་དེ་རིགས་དབུས་སུ་
ཚུགས་ཆོག་གི་མེད་ཀྱང་། གཞས་སྣའི་འོད་སྡེར་དང་བརྙན་འཕྲིན་གྱི་རིགས་རྣམས་ལྷ་སའི་
བར་བསྐོར་ནང་དུ་ཚོང་པ་ཚོས་སྐད་ཤུགས་ཆེན་པོར་གཏོང་གི་ཡོད། རོལ་དབྱངས་ཀྱི་བརྙན་
འཕྲིན་དེ་དག་དྲྭ་རྒྱ་བརྒྱུད་དེ་བཙན་བྱོལ་ནང་དུ་སླེབས་པ་མ་ཟད་ཕྱིར་སྡོད་བོད་མི་ཚོས་དགའ་
མོས་ཆེ་ཤོས་བྱེད་པའི་གཞས་ཀྱི་གྲས་སུ་གྱུར་ཡོད། དེ་དང་ཕྱོགས་མཚུངས་བཙན་བྱོལ་ནང་
གི་བོད་པའི་རོལ་དབྱངས་རྣམས་ཀྱང་བོད་ནང་དུ་འབྱོར་བ་རེད། ལྷ་སའི་ཚོང་པ་ཚོས་བཙན་
བྱོལ་ནང་གི་གཞས་པ་ཚེ་རིང་འགྱུར་མེད་དང་། ཕུར་བུ་ཊི་རྣམ་རྒྱལ་གྱིས་བཟོས་པའི་འོད་
སྡེར་བདག་དབང་མེད་པའི་སྒོ་ནས་ཕབ་བཤུ་བྱས་པ་དེ་རིགས་བཙོང་གི་ཡོད། བོད་ཕྱི་ནང་
གཉིས་ཀྱི་བོད་མིའི་དབར་ལ་འབྲེལ་བ་ཤུགས་ཆེ་རུ་གཏོང་བ་དང༌། རི་བོ་ཧི་མ་ལ་ཡའི་རྒྱབ་
མདུན་བར་ལ་རེ་བ་དང་འདུན་པའི་བརྡ་ལན་ཕར་ཚུར་སྐྱེལ་བ་ལ་རོལ་དབྱངས་ནི་བོད་མིའི་
སྲོག་ཤིང་ལྟ་བུར་གྱུར་པ་རེད། འདིས་མི་རིགས་ཆབ་སྲིད་ཀྱི་འདུ་ཤེས་དེ་གཏིང་ཟབ་ཏུ་བཏང་
བ་དང་ལྷན་དུ། ཆོལ་ཁ་ཕན་ཚུན་དབར་ལ་རོལ་དབྱངས་ཀྱི་འབྲེལ་འདྲིས་བྱེད་པའི་དུས་སྐབས་
ཤིག་འཕེལ་རྒྱས་བཏང་བ་རེད། རོལ་དབྱངས་ཀྱི་ནུས་པ་དེས་བོད་མི་ཚོའི་དབར་ལ། ཆོས་
ལུགས་དང་ལུང་ཚན་གྱི་འཐེན་འཁྱེར་དེ་མེད་པ་བཟོ་རྒྱུར་རམ་འདེགས་བྱས་པས་མ་ཟད།
ཆིག་སྒྲིལ་གྱི་རྒྱུ་དང་སྐུལ་སློང་གི་ཐབས་ལམ་དུའང་གྱུར་ཡོད།
བོད་མི་ཚོ་ཆབ་སྲིད་ཀྱི་གཉིད་ལས་སྐྱར་སད་བྱུང་བའི་རྒྱབ་ལོགས་དེར། ཡིད་འཕྲོག་ལ་
དོ་སྣང་མ་བྱས་པའི་ཤུགས་རྐྱེན་གཅིག་དེ་ནི། ཕལ་ཆེར་རྒྱལ་སྤྱིའི་ཨང་རྟགས་ནང་དུ་བོད་
ཡིག་ཡིག་གཟུགས་དང་མཐེབ་གཞོང་རང་ཆས་སུ་ཡོད་པའི་ཝིན་ཌོ་ཝིསཊ་ཀམ་པུ་ཊར་
༢༠༠༧ ལོའི་ནང་གསར་ཐོན་བྱུང་བ་དེ་རེད། ༢༠༠༥ ཡས་མས་ཀྱི་བར་དུ་ཀམ་པུ་ཊར་སྟེང་
བོད་ཡིག་བེད་སྤྱོད་བྱེད་རྒྱུར། ཡིག་གཟུགས་དང་མཐེབ་གཞོང་ཕབ་བཤུ་དང་གསར་འཇུག་
བྱེད་དགོས་པ་སོགས་བརྒྱུད་རིམ་སྟབས་མི་བདེ་བ་ཞིག་ཡོད། བརྗོད་གཞི་དེ་བོད་སྐད་ནང་
བྲིས་པ་གཅིག་མཚུངས་ཡིན་ཀྱང་། མི་གཅིག་གིས་བདམས་པའི་ཡིག་གཟུགས་དེ་མི་གཞན་
དེས་བདམས་པའི་ཡིག་གཟུགས་དང་མ་མཐུན་ན་ཀློག་ཐུབ་ཀྱི་མེད། འདིས་བོད་ནང་དང་
བཙན་བྱོལ་གཉིས་ཀྱི་སྤུན་ཟླ་ཚོའི་དབར་ལ་གློག་རྡུལ་གྱི་འགོག་རྐྱེན་ཞིག་བཟོས་ཡོད། འོན་
ཀྱང་རྒྱལ་སྤྱིའི་ཨང་རྟགས་ཅན་གྱི་བོད་ཡིག་ཡིག་གཟུགས་གསར་གཏོད་བྱས་ཏེ། མེཁྲོ་སོཤྩི་
གཉེན་ཆས་དང་དེའི་རྗེས་སུ་ཨེཔལ ཨཡི་ཕོན་གྱི་ནང་དུ་འགྲེམས་སྤེལ་བྱས་པ་དེས། གཉེན་
ཆས་སྣོན་མ་གང་ཡང་ཕབ་བཤུ་མི་དགོས་པར་བོད་ནང་གི་བོད་མི་དང༌། བཙན་བྱོལ་བོད་མི་
ཚོས་ཕན་ཚུན་དབར་ལ་བྲིས་པའི་གློག་འཕྲིན་དང་དྲྭ་རྒྱའི་ནང་དོན་གང་ཡིན་བལྟ་ཀློག་ཐུབ་ཀྱི་
ཡོད།
གསར་གཏོད་འདིས། བོད་མི་ནང་ཁུལ་དུ་དེ་སྔ་བྱུང་མྱོང་མེད་པའི་བགྲོ་གླེང་དང་། བསམ་
ཚུལ་བརྗེ་ལེན་ལ་མཐུན་འགྱུར་བྱས་ཏེ། ཧི་མ་ལ་ཡའི་ཕྱོགས་ཕན་ཚུན་གྱི་འབྲེལ་བར་གསར་
བརྗེ་བྱས་ཡོད། བོད་ནང་གི་བོད་མི་ཚོས་འཕྲིན་ཐུང་གཏོང་བ་དང༌། ཁྱིའུ་ཁྱིའུ་དང་སིཀྱབ་
བརྒྱུད་དེ་ཁ་བརྡ་བྱེད་པ་སོགས་གཡོལ་ཟུར་འཁྲུལ་རིག་བཀོལ་སྤྱོད་ཀྱིས་མེ་རྩིགས་ཆེན་པོ་
བརྟོལ་ཏེ་བཙན་བྱོལ་བོད་མི་དང་ལྷན་དུ་རྒྱུན་དུ་འབྲེལ་བ་བྱས་ཡོད། དྷ་རམ་ས་ལ་དང་གཞིས་
སྡོད་བོད་མིའི་དབར་གྱི་ས་ཁམས་ཀྱི་འགག་རྡོ་དེ་གློ་བུར་དུ་འབྲེལ་མེད་དུ་གྱུར་པ་རེད།
ཚོང་དང་སྤྱི་ཚོགས་འབྲེལ་ལམ་གྱི་རྒྱ་ཁྱོན་དེ་འཕེལ་རྒྱས་བྱུང་བ་ནང་བཞིན། བོད་མིའི་
རྒྱ་ནག་གི་ཐད་དུ་བློ་ཁ་མ་ཚིམས་པའི་ཚོར་སྣང་དེ་ཡང་འཕར་བ་རེད། དེའི་ནང་ནས་འཚབ་ཆེ་
ཤོས་དེ་བོད་ནང་དུ་མེ་འཁོར་གྱི་ལྕགས་ལམ་གསར་པ་བཙུགས་པ་དེ་རེད། ཕྱི་ལོ་༢༠༠༦
ལོར་མི་འབོར་སྤོ་ཞུད་ཀྱི་ཐད་ནས་བོད་མི་ཚོར་སྲོག་ཐོག་གི་ཉེས་ཆད་བཏང་བ་དང་འདྲ་བར།
རྒྱ་ནག་གིས་པེ་ཅིང་ནས་ལྷ་ས་བར་གྱི་མེ་འཁོར་ལྕགས་ལམ་དེ་བཟོ་སྐྲུན་བྱེད་ཚར་བ་རེད། མེ་
འཁོར་དེས་བོད་མི་ཚོར་ལས་ཀ་དང་། མཐོ་སློབ་ཏུ་འཛུལ་ཞུགས། དེ་མིན་གྱི་གོ་སྐབས་གཞན་
བཅས་ཐོབ་རྒྱུ་ཁག་ཏུ་གཏོང་བར་རྒྱ་མི་གནས་སྤོ་བ་ཧ་ཅང་ཕོན་ཆེ་བོད་ནང་དུ་འཁྱེར་ཡོང་བ་
རེད། ཨ་རིའི་ཕྱི་སྲིད་ལས་ཁུངས་ཀྱི་སྙན་ཐོ་ལ་གཞིགས་ན། ༼ཚོད་དཔག་བྱས་ན་༢༠༠༦ ཟླ་
བ་བདུན་པ་ནས་༢༠༠༧ ཟླ་བ་བཅུ་གཉིས་པ་བར་དུ་ལྷ་སར་འབྱོར་བའི་མི་གྲངས་ས་ཡ་གཉིས་
དང་འབུམ་སུམ་ཅུ་སོ་ལྔའི་ནང་ནས་ས་ཡ་ཕྱེད་ཀ་ལས་མང་བ་དེ་ཧན་མི་རིགས་དང་། ཚོང་པ།
ལས་མི་བཅས་རེད། འདི་དག་ནི་ཚོང་དོན་དང་། ལས་ཀ་འཚོལ་བ། ཡང་ན་དཔལ་འབྱོར་གྱི་
གོ་སྐབས་གཞན་གྱི་ཆེད་དུ་བོད་རང་སྐྱོང་ལྗོངས་ཀྱི་ནང་དུ་ཡོང་ནས་དུས་ཡུན་གང་མཚམས་
རིང་གཞིས་ཆགས་སུ་ཡོང་མཁན་རྐྱང་རྐྱང་རེད།༽ ཅེས་འཁོད་ཡོད།
ཕྱི་ལོ་༢༠༠༧ ནང་བོད་དུ་སྐྱོད་མཁན་གྱི་ཕྱི་རྒྱལ་བ་དང་བཙན་བྱོལ་བོད་མི་མང་པོས་
མཐོང་ཚུལ་ལ་བོད་མི་ཚོས་རྒྱ་ནག་ལ་མི་འདོད་པའི་རྣམ་འགྱུར་ཤུགས་ཆེ་ཤོས་བྱེད་ས་དེ་པེ་
ཅིང་ནས་ལྷ་ས་བར་གྱི་མེ་འཁོར་དེ་རེད། མེ་འཁོར་དེས་མཐུན་འགྱུར་བྱས་པའི་དེ་སྔ་བྱུང་
མྱོང་མེད་པའི་རྒྱ་མི་ཧ་ཅང་མང་པོ་བོད་ནང་སླེབས་པ་དེས། རང་ཉིད་ཀྱི་རིག་གཞུང་ཉམས་
ཆག་འགྲོ་བའི་ཉེན་ཁར་མཐོང་མཁན་གྱི་བོད་མི་ཚོར་རང་གི་རིག་གཞུང་སྲུང་སྐྱོབ་བྱེད་རྒྱུའི་
ཐག་གཅོད་དེ་ནུས་ཤུགས་ཆེ་རུ་བཏང་ཡོད། སྐབས་དེ་དུས་བོད་མི་ཚོས་སྔོན་དཔག་བྱེད་མ་
ཐུབ་པ་དེ་ནི། རྗེས་སུ་ནུས་ཤུགས་ཆེ་བའི་འགོག་རྒོལ་ཞིག་གི་རྨང་གཞིར་གྱུར་པའི་ལེགས་
བྱང་སྐྱར་གསོ་དང་། རིག་གཞུང་གི་མ་རྩ་འཕེལ་རྒྱས་སུ་ཕྱིན་པའི་དུས་ཡུན་དེ་རེད། ཕྱོགས་
གཅིག་ནས་བཤད་ན། རིག་གཞུང་དེ་བོད་མིའི་འགོག་རྒོལ་གྱི་དམིགས་ཡུལ་ཙམ་མིན་པར་
ཐབས་ལམ་ཞིག་ཏུའང་གྱུར་བ་རེད། ཚིག་གཞན་གྱིས་བཤད་ན་འདི་ལ་འགྱུར་ལྡོག་ཅན་གྱི་
འགོག་རྒོལ་ཟེར།
༢༠༠༨ ལོའི་རྒྱལ་ཡོངས་ངོ་རྒོལ་དང་། ལྷ་སའི་ཟིང་འཁྲུག
༢༠༠༨ ཟླ་བ་གསུམ་པའི་ནང་དུ་༡༩༥༩ ནས་བཟུང་བོད་ནང་དུ་སྒེར་ལངས་ཆེ་ཤོས་དེ་
བྱུང་བ་རེད། འབྲས་སྤུང་དང་སེ་ར་དགོན་པའི་དགེ་འདུན་པ་ཚོས་༼བོད་ལ་རང་དབང་དགོས།
༧གོང་ས་མཆོག་བོད་ནང་ཕེབས་འཇུག་དགོས། བོད་ལ་རང་བཙན་དགོས།༽ ཅེས་པའི་
འབོད་སྒྲ་སྒྲོག་ཞིང་བོད་ཀྱི་རྒྱལ་དར་འཕྱར་ཏེ་ངོ་རྒོལ་རྔམ་སྟོན་བྱས་པ་རེད། དབང་འཛིན་པ་
ཚོས་དགེ་འདུན་པ་རྣམས་འཛིན་བཟུང་བྱས་པ་དང་། དགོན་པ་ཁག་སྒོ་བརྒྱབ་པ་རེད། ཉིན་
རྗེས་མ་གསུམ་གྱི་ནང་དུ་ངོ་རྒོལ་དེ་བས་མང་བ་བྱུང༌། ཁོང་ཚོ་ལའང་ཉེས་བརྡུང་བཏང་སྟེ་
འཛིན་བཟུང་བྱས་པ་རེད།
ཕྱི་ཟླ་༣ ཚེས་༡༤ ཉིན་ལྷ་སར་ཟིང་འཁྲུག་ལངས་པ་རེད། བོད་མི་སྐྱ་བོ་ཚོས་རྒྱའི་ཉེན་
རྟོག་པས་དགེ་འདུན་པ་ཚོར་ཉེས་བརྡུང་བཏང་བ་མཐོང་རྗེས་ཁོང་ཁྲོ་ལངས་ཏེ་བདེ་འཇགས་
དཔུང་སྡེ་ལ་རྡོ་གཞུས་པ་རེད། བདེ་འཇགས་དཔུང་སྡེས་ཕྱིར་ཤུད་བྱས་རྗེས་བློ་ཁོག་སྐྱེས་
པའི་ངོ་རྒོལ་བ་ཚོས། གཞུང་གི་ཁང་པ་དང་ཉེན་རྟོག་པའི་སྣུམ་འཁོར་ལྟ་བུ་རྒྱའི་དབང་སྒྱུར་གྱི
མཚོན་རྟགས་ཙམ་མ་ཡིན་པར། རྒྱ་མིར་དབང་བའི་ཚོང་ཁང་དང་ཁེ་ལས་ཁང་ལྟ་བུ་རྒྱ་མི་
གནས་སྡོད་ཀྱི་མཚོན་རྟགས་ཁག་ལའང་ཁོང་ཁྲོ་བསྟན་པ་རེད། བྱ་བ་འདི་དག་གིས་བོད་མི་
དང་རྒྱ་མིའི་དབར་གྱི་མི་རིགས་འཐེན་འཁྱེར་དེ་ཤུགས་ཆེ་རུ་བཏང་བ་རེད།
པེ་ཅིང་གིས་བཤད་པ་ལྟར་ན་ཞི་བའི་མི་མང་གྲངས་༡༨ དང་ཉེན་རྟོག་པ་གཅིག་འདས་
གྲོངས་སུ་གྱུར་པ་དང་། མི་གྲངས་༣༨༢ ལ་རྨས་སྐྱོན་བྱུང་ཡོད། དྷ་རམ་ས་ལ་དང་འགྲོ་བ་མིའི་
ཐོབ་ཐང་གི་ཚོགས་སྡེ་ལྟར་ན། དེའི་སྐབས་ཀྱི་དྲག་གནོན་གྱི་འོག་ཏུ་བོད་མི་གྲངས་༢༢༠
བསད་པ་དང་། ༥༦༠༠ འཛིན་བཟུང་དང་བཀག་ཉར་བྱས། ༡༢༩༤ ལ་རྨས་སྐྱོན་བྱུང་། ༢༩༠
ལ་ནག་ཉེས་ཁྲིམས་གཅོད་ཕོག། ༡༠༠༠ ལས་མང་བ་གར་སོང་ཆ་མེད་དུ་གྱུར་ཡོད་པ་རེད། ཟླ་
བ་གསུམ་པའི་ནང་དུ་སྒེར་ལངས་འགོ་ཚུགས་པ་ནས་ཟླ་བ་བརྒྱད་པའི་ནང་ཨོ་ལོམ་པིཁ་རྩེད་
འགྲན་གྱི་བར་དུ་བོད་ནང་དུ་ངོ་རྒོལ་ཆེ་ཆུང་གྲངས་༡༣༠ བྱུང་ཡོད། བོད་དབུས་ཁོ་ནར་བྱུང་
བའི་ཆིག་སྟོང་དགུ་བརྒྱ་བརྒྱད་ཅུའི་ནང་གི་ངོ་རྒོལ་དང་མི་འདྲ་བར། ༢༠༠༨ ཀྱི་ངོ་རྒོལ་དེ་བོད་
ཆོལ་ཁ་གསུམ་ཡོངས་ལ་ཁྱབ་པ་རེད། ངོ་རྒོལ་ལ་མཉམ་ཞུགས་བྱེད་མཁན་གྱི་ནང་དུ་དགེ་
འདུན་པ་དང་། བཙུན་མ། སློབ་ཕྲུག དགེ་རྒན། ཚོང་པ། འབྲོག་པ། ཞིང་པ། ཤེས་ཡོན་ཅན་ལ་
སོགས་པ་སྣ་ཚོགས་ཀྱིས་ཆ་ཤས་བླངས་ཡོད། དོན་དངོས་སུ་ངོ་རྒོལ་ཕལ་ཆེ་བ་ཁམས་དང་
ཨ་མདོའི་ནང་དུ་བྱུང་སྟེ་བོད་ནང་གི་རྗོང་ཁག་༥༢ ལས་མང་བར་ཁྱབ་པ་རེད། ༼རབ་བྱེད་༤
པའི་པར་རིས་༣ པར་གཟིགས།༽
འཚེ་མེད་ཞི་བའི་སྒྲིག་ལམ་དང་། ཐབས་བྱུས། ཆིག་བསྒྲིལ།
རྩ་བའི་རྒྱུན་གྱི་བརྒྱུད་ལམ་ཁག་ཏུ་དམིགས་བསལ་གྱི་གསུམ་པའི་བཅུ་བཞིའི་ཟིང་
འཁྲུག་གམ་སྒེར་ལངས་དེ། བོད་པའི་གཞོན་སྐྱེས་ཚོས་༧རྒྱལ་བ་རིན་པོ་ཆེའི་འཚེ་མེད་ཞི་
བའི་ལྟ་གྲུབ་དེ་དག་དོར་ནས་དྲག་པོའི་ཕྱོགས་སུ་སྐྱོད་བཞིན་ཡོད་པའི་མཚོན་རྟགས་ཞིག་ལ་
རྩིས་ཡོད། བོད་པའི་འཐབ་རྩོད་དེ་དྲག་པོའི་ཕྱོགས་སུ་བསྒྱུར་བཞིན་ཡོད་པའི་བག་ཆགས་
བསྐྲུན་རྒྱུའི་འབད་བརྩོན་བྱས་ཏེ། ཟིང་འཁྲུག་དེ་རྒྱ་ནག་དང་གོ་ལའི་བརྙན་འཕྲིན་ཁག་གི་ནང་
དུ་སྐྱར་ཟློས་ཡང་ཟློས་ཀྱིས་རྒྱང་སྲིང་བྱས་པ་རེད། དོན་དངོས་སུ་སྒེར་ལངས་སྔ་མ་གཉིས་ཀྱི་
སྐབས་ལས་ཀྱང་༢༠༠༨ ལོའི་སྒེར་ལངས་དེ་ལ་འཚེ་མེད་ཞི་བའི་སྒྲིག་ལམ་གྱི་ཆ་ཚད་ཆེ་བ་
ལྡན་ཡོད་པ་བསྟན་ཡོད། གསར་ཤོག་གི་འགོ་བརྗོད་མང་པོའི་ནང༌། བརྒྱ་ཕྲག་ཕྱེད་ཀྱི་དུས་
ཡུན་ནང་གི་བོད་དོན་འཐབ་རྩོད་དེ། དྲག་ཕྱོགས་ནས་རྒྱང་ཐག་རིང་དུ་ཕྱིན་ཏེ། འཚེ་མེད་ཞི་
བའི་བྱེད་ལས་ཀྱི་ཕྱོགས་སུ་དམ་བཅའ་བརྟན་དུ་འགྲོ་བའི་གནད་ཆེ་བའི་བདེན་པ་དེ་སྒྲིབ་ཐུབ་
མེད།
གྲངས་ཀྱི་ཆ་ནས་བྱས་ན། ༢༠༠༨ ལོར་མ་མཐར་ཡང་ངོ་རྒོལ་གྱི་དོན་རྐྱེན་༡༢༥ བྱུང་ཡོད་
ཁོངས་ནས་ཕལ་ཆེ་བ་དེ་ཞི་བའི་ངོ་རྒོལ་རེད། ཟླ་༣ ཚེས་༡༤ཉིན་ལྷ་ས་དང༌། ཟླ་༣ ཚེས་༢༨
ཉིན་རྨ་ཆུ་ཁོ་ནར་བོད་མིས་རྒྱ་རིགས་ཞི་བའི་མི་མང་ལ་ཕར་རྒོལ་བྱས་པའི་དྲག་པོའི་དོན་རྐྱེན་
བྱུང་བ་ལས་གཞན་མེད། བོད་མི་ཚོའི་ངོས་ནས་མཚམས་ཅན་གྱི་དྲག་ལས་སྤེལ་བ་དེ། རྒྱ་
ནག་དྲིལ་བསྒྲགས་ཁང་གིས་བོད་མིའི་སྒེར་ལངས་དེ་ཕྱོགས་ཡོངས་ནས་དྲག་པོ་དང་། ཁྲག་ལ་
རྔམས་པའི་རྣམ་པར་བསྒྱུར་བའི་ཆེད་དུ་བེད་སྤྱོད་བཏང་སྟེ་གང་འཚམ་མངོན་གསལ་དོད་པོ་
བཟོས་པ་རེད། ལས་འགུལ་ཞིག་གི་ནང་དུ་དྲག་པོའི་བྱེད་ལས་ག་འདྲ་ཞིག་བྱུང་བ་དེ། ཇི་ཙམ་
གྱི་མཚམས་ཅན་དང་ཁེར་རྐྱང་ཡིན་ཀྱང་། མནར་གཅོད་མྱོང་མཁན་ལས་མནར་གཅོད་གཏོང་
མཁན་ལ་ཡང་ནས་ཡང་དུ་ཕན་ཐོགས་ཆེ་བ་བྱུང་ཡོད།
རྒྱལ་སྤྱིའི་བོད་དོན་ལས་འགུལ་ཁང་གིས་བོད་མི་ཚོས་རྒྱ་ནག་གཞུང་གི་མཁར་དབང་།
དཔེར་ན་ཉེན་རྟོག་ལས་ཁུངས་དང༌། སྣུམ་འཁོར་བཅས་ལ་གཏོར་སྐྱོན་བཏང་བའི་གཏོར་
བཅོམ་གྱི་དོན་རྐྱེན་གཞན་༡༥ ཐོ་འགོད་བྱས་འདུག དོན་རྐྱེན་འདི་དག་ལས་གཞན་པའི་བོད་
ཁྱོན་ཡོངས་སུ་བྱུང་བའི་ངོ་རྒོལ་གྱི་དོན་རྐྱེན་ཚང་མ་འཚེ་མེད་ཞི་བ་རེད། དོན་དངོས་སུ་འདི་
ནི་བོད་མི་ཚོས་ད་ལྟ་བར་དུ་འཚེ་མེད་ཞི་བའི་སྒྲིག་ལམ་ལ་ཉམས་ལེན་མཐོ་ཤོས་བྱས་ཡོད་པ་
གསལ་སྟོན་བྱས་པའི་དུས་ཡུན་ཞིག་རེད།
རྒྱ་ནག་གིས་བོད་མི་སྟོང་ཕྲག་བརྒལ་བ་འཛིན་བཟུང་དང་། སྲང་ལམ་སྟེང་གི་ངོ་རྒོལ་རྔམ་
སྟོན་པའི་ཐོག་ཏུ་དྲག་གནོན་བྱེད་ཆེད། ངོ་རྒོལ་བ་ཚོ་དྲག་སྤྱོད་པའི་རྣམ་པར་བསྒྱུར་ཕྱིར་དྲིལ་
བསྒྲགས་ཀྱི་མ་ལག་ཆ་ཚང་བཀོལ་སྤྱོད་བྱས་པ་རེད་དེ། སྒེར་ལངས་དེ་བས་སྔར་སོར་འཚུད་
པ་བྱུང་བ་རེད། ཡལ་འགྲོ་རྒྱུའི་ཚབ་ཏུ་སྲང་ལམ་སྟེང་གི་རྔམ་སྟོན་དེ་དག་འགོག་རྒོལ་གྱི་
རིགས་གཞན་དུ་འགྱུར་ཕྱིན་པ་རེད། འདི་ནི་ལྷག་དཀར་ཞེས་པའི་ལས་འགུལ་གསར་པ་ཞིག་
སྐྱེད་འཚར་བྱུང་བའི་དུས་སྐབས་དེ་རེད།
ལྷག་དཀར་གྱི་ལས་འགུལ། རིག་གཞུང་གཅེས་འཛིན་གྱི་འགོག་རྒོལ།
རྒྱ་ནག་གིས་མཉམ་སྡུད་ངོ་རྒོལ་གྱི་རྣམ་པ་ཚང་མ་བཀག་པ་དང་དུས་མཉམ་དུ་བོད་མི་
ཚོས་རང་གི་ལས་འགུལ་དེ་སྒེར་གྱི་ངོ་བོར་བསྒྱུར་ཏེ་ཡ་ལན་སྤྲད་པ་རེད། བོད་མི་ཚོས་གཟའ་
ལྷག་པ་ནམ་ཡིན་ལ་འགོག་རྒོལ་གྱི་བྱེད་ལས་ཅུང་ཙག་གི་རིགས་ལ་མཉམ་ཞུགས་བྱེད་པའི་
ལྷག་དཀར་གྱི་ལས་འགུལ་དེ་༢༠༠༨ ཀྱི་ལོ་མཇུག་ནས་འགོ་བཙུགས་ཏེ་ད་ལྟའང་མུ་མཐུད་
བཞིན་ཡོད། བོད་མི་མང་པོས་སྒེར་གྱི་བྱེད་ལས་བརྒྱུད་དེ་བཅུ་ཕྲག་འགའི་རིང་ལ་རྒྱ་གཞུང་
གིས་བཀག་འགོག་བྱས་པའི་སྲོལ་རྒྱུན་གྱི་བོད་ཆས་གྱོན་པ་དང༌། བོད་ཟས་བཟའ་བ། རང་
དབང་རླུང་འཕྲིན་ལ་ཉན་པ། རང་ཁྱིམ་དུ་བོད་སྐད་བརྒྱབ་པ་བཅས་རང་ཉིད་ཀྱི་ངོས་འཛིན་
མཚོན་ཆེད་དུ་སྒེར་གྱི་གོ་ཡུལ་བེད་སྤྱོད་ཀྱི་སྒོ་ནས་ལྷག་དཀར་སྲུང་བརྩི་བྱེད་ཀྱི་ཡོད།
ཆབ་སྲིད་ཀྱི་ཤུགས་རྐྱེན་ཆེ་བའི་དུས་ཡུན་འདིའི་རིང་ལ་རིག་གཞུང་གཙང་མའི་ཁྱད་
ཆོས་ཅན་གྱི་ཆོ་ག་ཕྱག་ལེན་དེ་དག་གློ་བུར་དུ་གནད་ཆེ་བའི་ཆབ་སྲིད་ཀྱི་ངོ་བོར་གྱུར་པ་རེད།
བོད་མི་ཚོས་ཕྱོགས་གཅིག་ནས་རང་གི་མི་རིགས་ཀྱི་ངོས་འཛིན་གསལ་སྟོན་བྱེད་པ་དང་། དེ་
བས་གལ་ཆེ་བར་མཐའ་གཅིག་ཏུ་རྒྱ་མི་རིགས་མིན་པ་ར་སྤྲོད་པའི་ཆེད་དུ། ཆོ་ག་འདི་དག་
ཉམས་ལེན་བྱས་པ་རེད། ངོས་འཛིན་དང་འབྲེལ་བའི་ཆབ་སྲིད་ཀྱི་རྩེད་འགྲན་ཞིག་གི་ནང་དུ།
བོད་མི་ཞིག་ཡིན་ན་རྒྱ་མི་མ་ཡིན་པ་དང་གཅིག་མཚུངས་སུ་གྱུར་པ་རེད། བྱ་གཞག་འདིས་
མཚོན་རྟགས་ཙམ་དང་། བདུན་ཕྲག་རེར་ཐེངས་རེ་བྱེད་པའི་རྒྱ་ལས་བརྒལ་ཏེ་དངོས་སུ་ལག་
བསྟར་བྱེད་པའི་ལས་འགུལ་རིམ་ཅན་དུ་དར་ཁྱབ་བཟོས་ཡོད། བོད་མི་ཚོས་རང་ཉིད་ཀྱི་ཁང་
ཁྱིམ་དང་། ལས་ཁུངས། དྲྭ་རྒྱའི་འཕྲུལ་ཆས་རྣམས་འགོག་རྒོལ་གྱི་ལས་འགུལ་སྤེལ་ཡུལ་དུ་
བསྒྱུར་བ་དང་དུས་མཉམ་དུ་སྤྱི་ཚོགས་དང༌། ཆབ་སྲིད། དཔལ་འབྱོར་བཅས་ཀྱི་གོ་ཡུལ་མང་
པོ་ཁ་འབྱེད་རྒྱུའི་འགོ་བཙུགས་པ་རེད། ལྷག་དཀར་གྱིས་མང་ཚོགས་ཀྱི་ངོ་རྒོལ་ལས་འགུལ་
ལས་སྒེར་གྱི་འགོག་རྒོལ་ལས་འགུལ་ལ་གལ་ཆེ་ནན་ཏན་དུ་རྩིས་ཏེ། འགོག་རྒོལ་དེ་སྒེར་
འགྲེམས་བྱས་ཏེ་སྐྱེ་བོ་སྒེར་གྱི་ནུས་ཤུགས་ཆེ་རུ་བཏང་བ་རེད། མང་ཚོགས་ཀྱིས་པེ་ཅིང་གི་
འགོ་ཁྲིད་ཚོའི་ལག་ནས་རང་དབང་གསོལ་རས་འཐོབ་རྒྱུའི་རེ་བ་དེ་སྤངས་ཏེ། རྒྱ་ནག་གི་དྲག་
ཤུགས་དང་གུ་དོག་ཆེ་བའི་སྲིད་གཞུང་དེའི་ཟུར་དུ། རང་དབང་ལྡན་ལ་དོ་མཉམ་པའི་འཇིག་
རྟེན་ཞིག་བསྐྲུན་པའི་སྒོ་ནས་རང་གི་བསམ་བློ་དང་། ཐག་གཅོད། བྱེད་ལས་བཅས་རང་ཉིད་
ཀྱིས་སྟངས་འཛིན་བྱེད་རྒྱུ་འགོ་བཙུགས་པ་རེད།
འདས་པའི་དུས་སུ་དམིགས་བསལ་བོད་མི་རྒན་པ་ཚོའི་ནང་དུ་ལེགས་བྱང་ཞིག་འཚོ་
གནས་ཐུབ་མིན་དེ་སྲིད་དོན་གྱི་གནས་བབ་ལ་རག་ལས་ཀྱི་ཡོད་པའི་བསམ་ཚུལ་ཞིག་ཡོད།
འོན་ཀྱང་ལྷག་དཀར་སླེབས་ནས་བཟུང་ནུས་མཐུ་གཅོག་པའི་ཤོད་ཚུལ་འདི་ནུས་མེད་དུ་
བཏང་པ་རེད། བོད་མི་ཇེ་མང་ཇེ་མང་གིས། ༧གོང་ས་མཆོག་ལ་དད་པ་དང་། རང་གི་རྒྱལ་
ཁབ་ལ་ལ་གཞེན། རང་དབང་ལ་འདོད་མོས་སོགས་མངོན་པར་གསལ་བར་བྱེད་པའི་ཐབས་
ལམ་ལ་སྒྱུ་རྩལ་དང་། རྩོམ་རིག སྙན་ངག རོལ་དབྱངས་བཅས་བེད་སྤྱོད་གཏོང་རྒྱུ་འགོ་
ཚུགས་ཡོད། ཆབ་སྲིད་ཀྱི་གོ་རྒྱུ་ལྡན་པའི་གླུ་གཞས་དང་བརྙན་འཕྲིན་རྣམས་གྲགས་ཆེན་པོར་
གྱུར་ཡོད། བཅུ་ཕྲག་འགའ་ཤས་སམ། གཅིག་བྱས་ན་བརྒྱ་ཕྲག་ཕྱིན་པའི་དུས་ཡུན་གྱི་ནང་དུ་
བོད་མི་ཚོས་ཐེངས་དང་པོར། ཆབ་སྲིད་ཀྱིས་ལེགས་བྱང་སྐྱོབ་པར་ངང་སྒུག་བྱེད་རྒྱུའི་ཚབ་
ཏུ། ལེགས་བྱང་དེ་ཆབ་སྲིད་སྐྱོབ་པའི་ལག་ཆར་བཀོལ་སྤྱོད་བྱས་པ་རེད། བོད་མི་ཚོས་མཐའ་
མ་དེར་ནུས་སྟོབས་ཆེ་བའི་འཚེ་མེད་ཞི་བའི་ལག་ཆ་བསྐྲུན་ཕྱིར། རང་གི་རིག་གཞུང་ཕྱུག་པོ་
དེ་ལས་སྐྱོར་རོགས་བཙལ་བ་རེད། ལོ་གཅིག་གཉིས་ཀྱི་ནང་དུ་ལྷག་དཀར་གྱི་ལས་འགུལ་
དེས་བོད་མིའི་འགོག་རྒོལ་ལ་འགྱུར་བ་ཐེབས་པ་རེད།
དོ་མཉམ་པའི་སྒྲིག་འཛུགས་བསྐྲུན་པ།
དུས་ཡུན་འདིའི་རིང་ལ་ལས་འགུལ་གྱི་དམིགས་པ་དེ། མངོན་གསལ་ཅན་གྱི་ངོ་རྒོལ་རྔམ་
སྟོན་གྱི་འཐབ་རྩལ་ནས། ཕན་ནུས་ལྡན་ལ་རྒྱ་ཁྱབ་ཆེ་བའི་མཐུན་ལམ་མི་བྱེད་པའི་ལས་
འགུལ་དང༌། དོ་མཉམ་པའི་སྒྲིག་འཛུགས་བསྐྲུན་རྒྱུའི་ལས་འགུལ་གྱི་ཐོག་ཏུ་སྤོས་པ་རེད།
གསར་གཏོད་ལྡན་པའི་འགོག་རྒོལ་གྱི་བརྒྱུད་རིམ་འདི་ད་ལྟའང་མུ་མཐུད་བཞིན་ཡོད། དོན་
ཕན་ལྡན་པའི་ལས་རིམ་གྱི་རྣམ་པ་གྲགས་ཆེ་ཤོས་དེ་བོད་ཀྱི་སྐད་ཡིག་སྦྱོང་རྒྱུ་དེ་ཆགས་པ་
རེད། དགོན་སྡེ་ཁག་དང་། དྭང་བླང་དགེ་རྒན་ཚོས། དགོན་པའི་འདུ་ཁང་གི་ནང་དུ་བོད་ཡིག་
འཛིན་གྲྭ་ཚོགས་རྒྱུ་འགོ་བརྩམས་པ་དང་། བོད་ཡིག་སྦྱོང་སའི་གསང་བའི་སློབ་གྲྭ་དཔྱིད་ཀའི་
མེ་ཏོག་བཞད་པ་ལྟར་འཕེལ་རྒྱས་ཕྱིན་པ་རེད། སློབ་ཕྲུག་བརྒྱ་ཕྲག་མང་པོ་གསང་བའི་འཛིན་
གྲྭ་འདི་དག་ལ་ཞུགས་ཡོད། དོན་དངོས་སུ་སློབ་གྲྭ་འགའ་ཞིག་ཆེས་ལམ་ལྷོང་ལྡན་པ་བྱུང་བའི་
དབང་གིས་རྒྱའི་དབང་འཛིན་པ་ཚོས་སྒོ་བརྒྱབ་དགོས་ཐུག་ཡོད།
བོད་ཀྱི་ས་ཁུལ་མང་པོར་མང་ཚོགས་ཀྱིས་རྒྱ་སྐད་ཀྱི་ཐ་སྙད་སྤངས་ཏེ་བོད་སྐད་གཙང་མ་
བརྒྱབ་རྒྱུའི་དམ་བཅའ་བྱས་ཡོད། གསེར་རྟར་བོད་མི་བགྲེས་པ་ཚོས་གཞོན་སྐྱེས་རྣམས་ལ་
རིན་མེད་དུ་ཚིག་མཛོད་བཀྲམས་ཡོད། མང་ཆེ་བའི་རང་གི་སྒྱུ་རྩལ་གྱི་བརྒྱུད་ལམ་དེ་རྒྱ་སྐད་
ནང་བདེ་བར་བསམ་མཁན། བོད་ཤར་ཕྱོགས་ཀྱི་རྩོམ་པ་པོ་དང་རོལ་དབྱངས་རྡུང་ལེན་པ་
མང་ཆེ་བས། ད་ཆ་གཙོ་ཆེ་བ་བོད་སྐད་ཀྱི་ནང་དུ་རྩོམ་པ་དང་འཁྲབ་སྟོན་བྱེད་ཀྱི་ཡོད། ཟ་ཁང་
དང་ཇ་ཁང་འགའ་ཞིག་གི་སྦྱིན་བདག་ཚོས་བོད་སྐད་བརྒྱབ་སྟེ་མངགས་ན་མ་གཏོགས་ཞབས་
ཞུ་མི་བྱེད་པའང་ཡོད། རྒྱ་ནག་གི་ཊུ་ཊར་གྱི་དོད་ཝེ་བྷོ་དང་། ངོ་དེབ་ཀྱི་དོད་རན་རན་གཉིས་ཀྱི་
ནང་དུ་བོད་མི་ཚོས་སྲིད་དོན་དང་འབྲེལ་བའི་སྙན་ངག་འབྲི་བ་དང་འདྲ་བརྙན་འཇུག་པ་བཅས་
རྒྱུན་དུ་བྱེད་ཀྱི་ཡོད། རྒྱ་ནག་གི་དྲྭ་རྒྱའི་བྱ་ར་བ་ཚོས་འདི་དག་མཐོང་ནས་མ་བཀག་སྔོན་ལ།
གནས་ཚུལ་དང་བརྡ་འཕྲིན་འདི་དག་མཐོང་དགོས་མཁན་ཚོས་ལྟ་མཐོང་ཟིན་ཏེ་དགོས་མཁོ་
གྲུབ་ཚར་གྱི་ཡོད། དཔེར་ན། ལོ་ལྟར་ཟླ་བ་བདུན་པའི་ནང་དུ། རྒྱ་ནག་གི་ཡུ་ཊུབ་ཀྱི་དོད་ཡུ་ཀུ་
ལ་སོགས་པའི་སྤྱི་ཚོགས་བརྒྱུད་ལམ་དང་། དྲྭ་གནས་ཀྱི་ནང་དུ་༧གོང་ས་མཆོག་གི་འཁྲུངས་
སྐར་སྲུང་བརྩི་ཞུ་བའི་སྐོར། ཆུ་ཚོད་འགའ་ཤས་ཀྱི་རྗེས་སུ་སྒོ་མ་བརྒྱབ་སྔོན་ལ་རྒྱ་ཁྱབ་ཏུ་
འགྲོ་གི་ཡོད།
མཐུན་ལམ་མི་བྱེད་པ
བཅུ་ཕྲག་འགའི་རིང་ལ་བོད་མིའི་འགོག་རྒོལ་ནང་གི་འཐབ་རྩལ་མངོན་གསལ་དོད་ཤོས་
དེ་སྲང་ལམ་སྟེང་གི་ངོ་རྒོལ་ཆགས་ཡོད། སྲང་ལམ་གྱི་ངོ་རྒོལ་དེ་བཙན་བྱོལ་ནང་དུ་ནུས་པ་
ལྡན་ལ་ཉེན་ཁ་ཆུང་བའི་འཐབ་རྩལ་ཡིན་ཀྱང་། བོད་ནང་དུ་ཧ་ཅང་གི་ཉེན་ཚབས་ཆེ་བ་རེད།
དེའི་ཚབ་ཏུ་ལྷག་དཀར་ལས་འགུལ་གྱིས་ཐབས་བྱུས་ལྡན་པའི་འགོག་རྒོལ་གྱི་རྣམ་པར་གལ་
གནད་དུ་རྩིས་པ་དེས། བོད་མི་ཚོར་མཐུན་ལམ་མི་བྱེད་པའི་ནུས་སྟོབས་དེར་རྗེས་སུ་ཡི་
རངས་སྐྱེད་དུ་བཅུག་ཡོད། ཕྱི་ལོ་༢༠༠༨ ནས་བཟུང་བོད་མི་མང་པོས་བོད་པའི་ཟ་ཁང་ཁོ་ན་
ནས་ཁ་ལག་བཟའ་རྒྱུ་དང་། བོད་པའི་ཚོང་ཁང་ཁོ་ན་ནས་དགོས་མཁོ་ཉོ་རྒྱུའི་འགོ་བཙུགས་པ་
རེད། དེའི་རྐྱེན་པས་རྒྱལ་གཞེན་ཆེ་བའི་གྲོང་བརྡལ་བྲག་སྒོ་དང་རྔ་པའི་ནང་རྒྱ་རིགས་ཀྱི་ཚོང་
ཁང་མང་པོ་སྒོ་བརྒྱབ་དགོས་བྱུང་ཡོད། ༼རབ་བྱེད་༤ པའི་པར་རིས་༣ པར་གཟིགས།༽
༢༠༡༡ གི་འགོ་སྟོད་དུ་བོད་མི་སྡེ་ཁག་གཅིག་གིས་ནང་ཆེན་ནང་གི་རྒྱ་མིའི་སྔོ་ཚལ་ཚོང་ཁང་
ཁག་ལ་ཕྱིར་ལྡོག་བྱས་པ་རེད། དེའི་སྔོན་དུ་སྔོ་ཚལ་ཚོང་མཁན་ཚང་མ་རྒྱ་རིགས་ཡིན་པས་
དབང་ཆ་རྐྱང་འཛིན་བྱས་ཏེ། གོང་ཚད་ཁོང་ཚོས་གང་བརྒྱབ་ཆགས་ཡོད། ཕྱིར་ལྡོག་བྱས་
པའི་ཟླ་བ་གཉིས་ཀྱི་ནང་ཚུན་ལ་ཚོང་མེད་པའི་དབང་གིས་རྒྱ་རིགས་ཚོང་ཁང་མང་པོ་སྒོ་
བརྒྱབ་དགོས་ཐུག་པ་རེད། ཁོང་ཚོའི་ཚབ་ཏུ་བོད་རིགས་སྔོ་ཚལ་ཚོང་པ་མང་དུ་ཕྱིན་པ་རེད།
ཉེ་བའི་དྲན་ཡུལ་དུ་བོད་མི་ཚོས་ཐེངས་དང་པོར། འཛད་རྫས་ལོངས་སྤྱོད་པའི་ཚུལ་དུ།
སྒེར་གྱི་བྱེད་ལས་སྤེལ་བ་དེ་སྤྱི་པའི་བདེ་དོན་དང་ཤུགས་རྐྱེན་གྱི་ངོ་བོར་ཇི་ལྟར་བསྒྱུར་ཐུབ་
པ་དེ་མཐོང་བ་རེད། འགོག་རྒོལ་གྱི་བཤད་རྒྱུན་དེ་གནོད་འཚེ་འཕོག་པའི་གནས་སྟངས་ཞིག་
ནས་ལས་ཚབ་དང་། གསར་གཏོད། ཐབས་བྱུས་བཅས་ལ་གལ་གནད་དུ་རྩི་བའི་གནས་བབ་
ཅིག་ཏུ་འཕོ་འགྱུར་ཕྱིན་པ་རེད། མཐུན་ལམ་མི་བྱེད་པའི་འབྲས་བུ་མངོན་གསལ་ཅན་དེའི་
ནུས་པའི་དབང་གིས། བོད་མི་ཚོས་འཚེ་མེད་ཞི་བའི་འགོག་རྒོལ་གྱི་རྟོག་འཆར་དེ་ཆོས་
ཕྱོགས་ཀྱིས་སྐུལ་བའི་འཚེ་བ་སྤོང་བའི་དམ་བཅའ་ལས་གྲོལ་ཏེ། ཐབས་བྱུས་དང་གསར་
གཏོད་ལྡན་པའི་འཐབ་རྩལ་མཉམ་སྡེབ་བྱེད་རྒྱུར་རྒྱ་སྐྱེད་བྱས་ཡོད།། །།

རབ་བྱེད་༩།

སྒེར་ལངས་གསུམ་གྱི་མཚུངས་བསྡུར།
ཤཱརྦ་ཀྱི་འཚེ་མེད་ཞི་བའི་ཐབས་ལམ་གྱི་དབྱེ་བ་གསུམ་༼ རབ་བྱེད་༢ པའི་པར་རིས་༡
ལ་གཟིགས་༽ ལ་བསྟུན་ཏེ། ཚན་པ་འདིས་འཚེ་མེད་ཞི་བའི་འཐབ་རྩལ་བེད་སྤྱོད་ཐད་ལ།
སྒེར་ལངས་གསུམ་པོ་དེ་གཅིག་ལས་གཅིག་མི་འདྲ་བ་ཇི་ལྟར་ཡིན་ཚུལ་མཚུངས་བསྡུར་བྱེད་
ཀྱི་ཡོད། འདི་ལ་དཔྱད་པ་བྱས་པའི་སྒོ་ནས། ང་ཚོས་བརྒྱ་ཕྲག་ཕྱེད་ཀྱི་དུས་རིམ་ནང་དུ། བོད་
མིའི་འཚེ་མེད་ཞི་བའི་འགོག་རྒོལ་ཉམས་ལེན་གྱི་འཕེལ་རིམ་དེ་རི་མོའི་གཟུགས་སུ་འགོད་
ཐུབ། བོད་མི་ཚོས་སྒེར་ལངས་གསུམ་གྱི་ནང་དུ། འཚེ་མེད་ཞི་བའི་འཐབ་རྩལ་རིགས་མི་འདྲ་
བ་བེད་སྤྱོད་བཏང་པའི་བསྡོམས་གྲངས་ནས། དང་པོར་གྲངས་༡༨ དང་། གཉིས་པར་གྲངས་
༤༡ གསུམ་པར་གྲངས་༥༩ བཅས་འཕར་ཡོད། གཤམ་གསལ་དཔེ་རིས་འདི་གཅིག་པུ་ནས།
འདས་པའི་མི་ལོ་དྲུག་ཅུའི་ནང་དུ། བོད་མིའི་འཚེ་མེད་ཞི་བའི་འགོག་རྒོལ་གྱི་ལག་ལེན་དང་།
འཚེ་མེད་ཞི་བའི་སྒྲིག་ལམ་དྭང་ལེན་དེ་དག་ནུས་པ་ཅན་དང་། ཐབས་བྱུས་ལྡན་པ། དོན་ཐོག་
ཏུ་འཁེལ་བ་བཅས་གོང་འཕེལ་དུ་ཕྱིན་ཡོད་པའི་མཇུག་བསྡོམས་བྱེད་ཐུབ།
བོད་མི་ཚོས་སྒེར་ལངས་དང་པོའི་ནང་དུ་འཚེ་མེད་ཞི་བའི་འགོག་རྒོལ་གྱི་འཐབ་རྩལ་ཉུང་
ཤས་མ་གཏོགས་བཀོལ་སྤྱོད་མ་ཐུབ་པ་དེ་དཔེ་རིས་༥ པས་སྟོན་གྱི་ཡོད། སྐབས་དེ་དུས་
བོད་མི་ཚོའི་ཆབ་སྲིད་ཀྱི་གོ་རྟོགས་ཞན་པ་དང་། གྲོང་ཁྱེར་ཅན་དུ་གྱུར་བའི་ཆ་ཚད་དམའ་པོ་
ཡིན་པ། ས་བབ་ཀྱི་རྐྱེན་པས་བརྡ་འཕྲིན་གྱི་འབྲེལ་བ་སྐྱོ་བ། འཕྲུལ་རིག་ཡར་རྒྱས་མེད་པ་
སོགས་ཐེ་བའི་འདིའི་རྒྱབ་ཏུ་རྒྱུ་མཚན་སྣ་མང་ཡོད། ལྷག་པར་དུ་སྒེར་ལངས་འདིའི་ནང་དུ།
བོད་མི་ཚོས་གོ་མཚོན་ལྡན་པའི་འགོག་རྒོལ་ལ་རོགས་འདེགས་བྱེད་ཆེད། འཚེ་མེད་ཞི་བའི་
འཐབ་རྩལ་རྣམས་སྐྱོར་རོགས་ཙམ་གྱི་དོན་དུ་བེད་སྤྱོད་བཏང་ཡོད། སྒེར་ལངས་གཉིས་པའི་
ནང་དུ་འཐབ་རྩལ་གྱི་རིགས་འདྲ་མིན་བེད་སྤྱོད་བྱས་པའི་གྲངས་ཚད་༡༨ ནས་༤༡ ལ་འཕར་
བ་དེ་ང་ཚོས་མཐོང་ཐུབ། སྐབས་འདིར་སླེབས་དུས། བཙན་བྱོལ་བོད་མིའི་དབུ་ཁྲིད་ནས།
འཚེ་མེད་ཞི་བར་ཡོད་པའི་དམ་བཅའ་དེ་བརྟན་པོ་ཆགས་ཟིན་པ་དང༌། བོད་ནང་གི་དགེ་འདུན་
ལས་འགུལ་པ་ཚོས་ཀྱང་། འཚེ་མེད་ཞི་བའི་སྒྲིག་ལམ་ལ་གནས་རྒྱུའི་ཐབས་ཤེས་གང་ལེགས་
བྱས་པ་རེད། ངོ་རྒོལ་རྔམ་སྟོན་གྱི་ནང་དུ་ཞུགས་མཁན་གྱི་སྐྱ་བོ་ཚོས། རྒྱུ་དངོས་གཏོར་སྐྱོན་
བཏང་བའི་སྐྱོན་ཆ་སྐབས་འགར་བྱུང་བ་མ་གཏོགས། དགེ་འདུན་པ་ཚོས་ལམ་ལྷོང་ལྡན་པའི་
སྒོ་ནས་དམ་བཅའ་སྲུང་ཡོད། སྒེར་ལངས་གསུམ་པའི་སྐབས་སུ། འཚེ་མེད་ཞི་བའི་འགོག་
རྒོལ་གྱི་སྐད་གདངས་དེ་བོད་རྒྱལ་ཡོངས་ཀྱི་བགྲོ་གླེང་ནང་དུ་གཏིང་ཚུགས་པར་གྱུར་ཡོད།
ཕྱི་ལོ་༡༩༩༠ སྨད་ཆ་དེར་ཇཱན་ཤཱརྦ་ཀྱི་བརྩམས་ཆོས་འགའ་བོད་སྐད་དུ་བསྒྱུར་བའི་དབང་
གིས། ཞི་བའི་མི་མང་གི་འགོག་རྒོལ་དང་འབྲེལ་བའི་ཐ་སྙད་མང་པོ་བོད་སྐད་ནང་དུ་སླེབས་པ་
རེད། དཔེར་ན། འཚེ་མེད་ཞི་བའི་འཐབ་རྩོད་དང་། ཞི་བའི་མི་མང་གི་འགོག་རྒོལ། ཐབས་བྱུས་
ལྡན་པའི་འཚེ་མེད་ཞི་བའི་ལས་འགུལ། ལྟ་བུའོ།
བོད་མི་ཚོས་ངོ་རྒོལ་གྱི་འཐབ་རྩལ་རིགས་མང་བ་གཅིག་པོ་མ་ཡིན་པར། མཐུན་ལམ་མི་
བྱེད་པ་དང་། ཐེ་གཏོགས་ཀྱི་འཐབ་རྩལ་རིགས་ཀྱང་དེ་བས་མང་བ་བཀོལ་སྤྱོད་བྱས་ཡོད།
འདི་ནི། ཕྱོགས་གཅིག་ནས་ད་ཆ་བོད་མི་ཚོ། ལུང་པ་གཞན་ནང་གི་འཚེ་མེད་ཞི་བའི་འགོག་
རྒོལ་གྱི་ལོ་རྒྱུས་ལ་གོམས་འདྲིས་མང་བ་བྱུང་བ་དང་། འཐབ་རྩོད་གཞན་དག་གི་ལམ་ལྷོང་དང་།
སྐྱོན་ཆ་རྣམས་ནས་བསླབ་བྱ་ལེན་ཐུབ་པ་བྱུང་བའི་དངོས་ཡོད་གནས་ཚུལ་གྱིས་འགྲེལ་
བཤད་བྱེད་ཐུབ། བོད་སྐད་རླུང་འཕྲིན་ལྟ་བུའི་གླེང་སྟེགས་དང་། གློག་རྡུལ་འཕྲུལ་ཆའི་ལག་
ཆའི་འཕེལ་རྒྱས་ཀྱི་བཀའ་དྲིན་ལས། ཧི་མ་ལ་ཡའི་རི་ཕན་ཚུན་གྱི་བརྡ་འཕྲིན་བརྒྱུད་ལམ་
ཡར་རྒྱས་ཕྱིན་པ་དེས། བོད་མིའི་འཚེ་མེད་ཞི་བའི་འགོག་རྒོལ་དེ་གནས་ཚད་མཐོ་བའི་ཐབས་
བྱུས་དང་། འཐབ་རྩལ་གྱི་ཕྱོགས་སུ་འཁྲིད་པར་ཆ་ཤས་གནད་འགག་ཅན་བླངས་ཡོད།
སྒེར་ལངས་དང་པོ་དེ་རྒྱ་ནག་གིས་ཆོས་ལུགས་ལ་རྒོལ་བ་བྱས་ཙང་དེར་ཐད་ཀའི་ཡ་
ལན་དུ་བྱུང་བས། སྐུལ་སློང་གི་མིག་འབེན་དེ་ཆོས་ལུགས་ཡིན་ཙང་། སྒེར་ལངས་དེ་ཚུར་སྣང་
ལན་འཆར་ཡིན་པ་དང༌། སྒེར་ལངས་གཉིས་པའི་གནད་དོན་ལྟེ་བ་དེ་ཆབ་སྲིད་ཡིན་པ་ལས་
ཆོས་ལུགས་མིན་ཙང་། ལས་འགུལ་དེ་དོན་ཐོག་ཏུ་འཁེལ་བ་ཤས་ཆེ་བ་བྱུང་ཡོད། ༼པར་
རིས་༦ པར་གཟིགས།༽ སྒེར་ལངས་གསུམ་པ་དང་། དེའི་དེ་མ་ཐག་པའི་སྔ་རྗེས་ཀྱི་དུས་
ཡུན་དེ། བོད་ལ་རང་དབང་དང་རང་བཙན་དགོས་པ། ༧རྒྱལ་བ་རིན་པོ་ཆེ་བོད་དུ་ཕྱིར་ཕེབས་
དགོས་པའི་དགོས་འདུན་བཏོན་པ་དང་སྦྲགས། འགོག་རྒོལ་གྱི་འཁོར་རྒྱ་ལྟེ་བ་དེ་ལེགས་བྱང་
རེད། དུས་ཡུན་འདིའི་རིང་ལ་བོད་མི་ཚོས་རང་གི་སྤྱི་ཚོགས་དང༌། ལེགས་བྱང་། དཔལ་
འབྱོར་བཅས་ཀྱི་སྟོབས་ཤུགས་ཆེ་རུ་གཏོང་བའི་ཕྱིར། རང་ལ་རང་བརྟེན་དང་། རང་གིས་རང་
ལ་ཕྱིར་རྟོག་མང་བ་བྱེད་རྒྱུའི་ལས་འགུལ་ཡང་འགོ་བཙུགས་པ་རེད།

རབ་བྱེད་༡༠།

ཐབས་བྱུས་ཀྱི་ཀླན་ཀ་དང་། འགྱུར་ལྡོག་ཅན་གྱི་འགོག་རྒོལ།
འདས་པའི་བཅུ་ཕྲག་དྲུག་གི་ནང་ལ། བོད་རང་དབང་གི་འཐབ་རྩོད་དེ་འཕེལ་གྲིབ་རིམ་པ་
སྣ་ཚོགས་བརྒྱུད་དེ་འགྲོ་དགོས་བྱུང་ཡོད། ཐོག་མར་དྲག་པོའི་འགོག་རྒོལ་དང་། རྒྱལ་སྤྱི་ཅན་
དུ་བསྒྱུར་བ། འཚེ་མེད་ཞི་བའི་ཐབས་ལམ་རྒྱ་སྐྱེད་པ། རྒྱ་སྐྱེད་ཆུང་དུ་གཏོང་བ། འབྲེལ་མོལ།
མཐའ་མ་དེར་གཞི་རིམ་མང་ཚོགས་ཀྱི་ལེགས་བྱང་དང་འབྲེལ་བའི་འགོག་རྒོལ་བཅས་བྱུང་བ་
རེད། བོད་གཞུང་གི་ངོས་ནས་ཐབས་བྱུས་རིམ་པ་དུ་མ་གནང་ཡོད། ཆིག་སྟོང་དགུ་བརྒྱ་ལྔ་
བཅུའི་ནང་དུ་རྒྱ་མི་ལ་མཐུན་ལམ། ཆིག་སྟོང་དགུ་བརྒྱ་བརྒྱད་ཅུ་དང་དགུ་བཅུའི་ནང་དུ་ནུབ་
ཕྱོགས་ཀྱི་རྒྱབ་སྐྱོར་སྐུལ་སློང་། བརྒྱ་ཕྲག་ཉེར་གཅིག་པའི་བཅུ་ཕྲག་དང་པོའི་ནང་དུ་ངོ་སྲུང་
དང་འབྲེལ་མོལ། འདས་པའི་ལོ་ཤས་ཀྱི་ནང་དུ་རྒྱ་ནག་མི་མང་ལ་འབྲེལ་བ་དང༌། མཐའ་མ་
དེར། འབྲེལ་ཡོད་བོད་པའི་འགོ་ཁྲིད་ལ་ལྟོས་མ་ལྟོས་གང་རུང་གི་སྒོ་ནས། རང་དབང་གིས་
འཕེལ་བཞིན་པའི་ལེགས་བྱང་དང་། དཔལ་འབྱོར་གྱི་སྒྲིག་འཛུགས་བརྒྱུད་དེ། རིག་རྩལ་
གསར་གཏོད་ཀྱི་ལམ་ནས་འཚེ་མེད་ཞི་བའི་འགོག་རྒོལ་གྱི་རྣམ་པའི་གདམ་ཁ་མངོན་གསལ་
ཅན་དེ་རེད།
འཐབ་རྩོད་ཀྱི་ཐབས་བྱུས་དང་། བྱུང་རབས་ལ་སྐྱར་ཞིབ་བྱས་པ་འདི་ནས་ག་རེ་གསལ་པོ་
ཆགས་ཡོད་ཟེར་ན། བོད་མིའི་འགོ་ཁྲིད་དང་། མང་ཚོགས་ཀྱིས་རང་རང་གི་འཚེ་མེད་ཞི་བའི་
འདུ་ཤེས་འཛིན་སྟངས་ལ། ཡོངས་ཁྱབ་ཏུ་ཉམས་ལེན་བྱས་ཡོད་ཀྱང་། ཐབས་བྱུས་ལ་འགལ་
ཟླ་བྱུང་བ་དེ་ནས་གྱོང་རག་ཡོད། དེ་ལྟར་ཡང༌། འགྱུར་ལྡོག་ལྡན་པའི་འགོག་རྒོལ་དེ་གྲུབ་ངེས་
པའི་གདམ་ཁའི་ལམ་ཞིག་ཏུ་བཟོ་མཁན་དེ་རྒྱུད་རིམ་འདི་ཡིན་སྲིད།
འཚེ་མེད་ཞི་བའི་གྲུབ་མཐའ་དང་ད་ཡོད་ཐབས་བྱུས་ཀྱི་ཀླན་ཀ་ཁག
ཕྱི་ལོ་༡༩༧༤ ནང་གློ་འཇབ་དམག་གི་རྟེན་གཞི་སྒོ་བརྒྱབ་སྟེ། བོད་གཞུང་གིས་དྲག་པོའི་
ཐབས་ལམ་སྤངས་པ་ནས་བཟུང༌། བོད་མི་ཚོས་རང་དབང་འཐབ་རྩོད་ཀྱི་ཆེད་དུ་འཚེ་མེད་ཞི་
བའི་ལམ་ལ་མུ་མཐུད་དེ་ཞུགས་ཡོད། བོད་གཞུང་གིས་ལས་རིམ་ཚང་མའི་ནང་དུ། འཚེ་མེད་
ཞི་བའི་སྒྲིག་ལམ་ལ་ལྷག་བསམ་རྣམ་དག་གིས། ཉམས་ལེན་གནང་གིན་ཡོད་པ་གསལ་སྟོན་
གནང་ཡོད་པ་མ་ཟད། གཞུང་འབྲེལ་མ་ཡིན་པའི་སྒྲིག་འཛུགས་དང༌། བོད་དོན་རྒྱབ་སྐྱོར་
ཚོགས་པ་རྣམས་ཀྱིས་ཀྱང་། འཐབ་རྩོད་བྱེད་པར་འཚེ་མེད་ཞི་བའི་ཐབས་ལམ་དེ་མེད་དུ་མི་
རུང་བ་ཞིག་ལ་རྩིས་ཡོད། བོད་མི་ཚོར་དམིགས་སུ་བཀར་ནས་༢༠༠༨ ཀྱི་སྒེར་ལངས་ཀྱི་ནང་
དུ། འཚེ་མེད་ཞི་བའི་སྒྲིག་ལམ་ནས་འགལ་འཛོལ་ཕྱིན་པ་དེས། རྒྱ་ནག་གཞུང་ལ་བོད་མིའི་
ཐབ་རྩོད་དེ་ཁྲིམས་མཐུན་མ་ཡིན་པ་བཟོ་རྒྱུ་དང༌། བོད་མིའི་ཐོག་དྲག་པོའི་མཉའ་གནོན་བྱེད་
རྒྱུའི་ལག་ཆར་འགྱུར་གྱི་ཡོད་པ་མིག་མཐོང་ལག་འཛིན་གྱི་སྒོ་ནས་ཤེས་རྟོགས་བྱུང་བ་རེད།
ཕྱི་ལོ་༡༩༧༤ ནས་བཟུང་དུས་ད་ལྟའི་བར་དུ་འཚེ་བའི་ལས་འགུལ་སྤེལ་མཁན་གྱི་བོད་
པའི་སྡེ་ཁག་གཅིག་ཀྱང་བྱུང་མེད། བོད་ཀྱི་གཞོན་ནུ་ལྷན་ཚོགས་ཀྱི་ཐད་དུ་རྒྱ་ནག་གིས། དུས་
རྒྱུན་དུ་འཇིགས་སྐུལ་རིང་ལུགས་པ་རེད་ཅེས་པའི་ནག་ཉེས་གཡོགས་པ་ལ་མ་ལྟོས་པར།
གཞོན་ལྷན་གྱིས་རང་གི་ལས་འགུལ་གྱི་ནང་དུ་འཚེ་བ་ནམ་ཡང་བེད་སྤྱོད་བྱས་མྱོང་མེད།
བོད་ཀྱི་གཞོན་ནུ་ལྷན་ཚོགས་ཀྱི་གོ་མཚོན་ཁྲོད་ནས། གླེང་སློང་ཆེ་ཤོས་ཀྱི་འཐབ་རྩལ་དེ་ཟས་
བཅད་ངོ་རྒོལ་རེད། དེ་ནི་འཚེ་མེད་ཞི་བ་ཡིན་པ་མ་ཟད། འཛམ་གླིང་ནང་འཚེ་མེད་ཞི་བའི་
འགོག་རྒོལ་གྱི་དཔེ་མཚོན་སྙན་གྲགས་ཆེ་ཤོས། གཱན་ངྷི་དང་འབྲེལ་བ་དམ་ཟབ་ཡོད་པའི་
འཐབ་རྩལ་ཞིག་ཀྱང་རེད། དེས་ན། བོད་གཞུང་དང་མང་ཚོགས་ཀྱིས། འཚེ་མེད་ཞི་བའི་སྒྲིག་
ལམ་དང་། ལས་འགུལ་གྱི་ཐད་ལ་ཡིད་ཆེས་དེ་ཕན་ཚུན་གཅིག་ལ་གཅིག་མཐུན་ཡིན་པ་
གསལ་སྟོན་བྱས་ཡོད།
འཚེ་མེད་ཞི་བའི་སྒྲིག་ལམ་གྱི་ཐོག་ལ་མོས་མཐུན་ཤུགས་ཆེ་ཡོད་ཀྱང་། ལས་འགུལ་གྱི་
ཞན་ཆ་ཆེ་བ་གཅིག་དེ། བོད་མིའི་འགོ་ཁྲིད་དང་། བོད་རིགས་མང་ཚོགས་ཀྱིས་བཀོལ་སྤྱོད་
བྱས་པའི་ཐབས་བྱུས་ཀྱི་དབར་ལ། མཐུད་ཁ་མ་ཚང་བ་ཞིག་རྒྱུན་མཐུད་དུ་བྱུང་ཡོད། ཆིག་
སྟོང་དགུ་བརྒྱ་ལྔ་བཅུའི་ནང་ལ། ཁམས་པའི་འཇབ་དམག་གིས་རྒྱའི་བཙན་འཛུལ་ལ་དྲག་པོའི་
འགོག་རྒོལ་བྱེད་སྐབས། ལྷ་སར་ཡོད་པའི་སྲིད་གཞུང་གིས་རྒྱ་མི་ལ་མཐུན་ཐབས་བྱས་པ་
ལས། གྱེན་ལོག་པ་ལ་རྒྱབ་སྐྱོར་བྱས་མེད། ཕྱི་ལོ་༡༩༨༧ ནས་༡༩༩༣ བར་དུ་ལྷ་སའི་ནང་གི་
བོད་མི་ངོ་རྒོལ་རྔམ་སྟོན་པ་ཚོས་ཁ་གཅིག་བསྒྲགས་ཀྱིས། བོད་ལ་རང་བཙན་དགོས་པའི་
འབོད་སྒྲ་སྒྲོག་བཞིན་པའི་སྐབས་དེར། ༧རྒྱལ་བ་རིན་པོ་ཆེས་རང་སྐྱོང་གི་དོན་དུ་རང་བཙན་
བློས་བཏང་གནང་སྟེ། དབུ་མའི་ལམ་གྱི་གྲོས་འཆར་བཏོན་གནང་གྲུབ་པ་རེད། ཕྱི་ལོ་༢༠༠༠
ཚེས་མ་ཐག་པའི་སྐབས་དེར། ནུབ་ཕྱོགས་སུ་ཡོད་པའི་བོད་པའི་སྤྱི་ཚོགས་དང་། བོད་དོན་
རྒྱབ་སྐྱོར་བའི་སྡེ་ཁག་དེ་ཚོས། རྒྱ་ནག་གི་དཔོན་རིགས་རྣམས་ཕྱི་རྒྱལ་ལ་འཚམས་འདྲིར་
ཡོང་སྐབས། ངོ་ཚ་འབེབ་རྒྱུའི་ཐབས་བྱུས་ཞིག་དྭང་དུ་ལེན་སྐབས། བོད་གཞུང་གིས་ངོ་རྒོལ་
དེ་དག་གིས་བོད་རྒྱ་འབྲེལ་མོལ་གྱི་ཁོར་ཡུག་ལ་གནོད་ཀྱི་འདུག་ཅེས་སེམས་ཤུགས་ཆག་ཏུ་
བཅུག་ཡོད། ཕྱི་ལོ་༢༠༠༨ ཀྱི་པེ་ཅིང་ཨོ་ལིམ་པིཁ་མ་ཚོགས་པའི་སྔ་རོལ་དུ། བོད་རིགས་མི་
མང་དང༌། གཞི་རིམ་མང་ཚོགས་ཀྱི་ལས་འགུལ་བ་ཚོས། རྒྱ་ནག་གི་ཕྱི་དང་ནང་གཉི་ཀར་
མངོན་གསལ་ཅན་གྱི་ངོ་རྒོལ་གོ་སྒྲིག་བྱས་ཡོད་ཀྱང་། བོད་མིའི་འགོ་ཁྲིད་ཀྱིས་ཞི་བའི་མི་མང་
གི་འགོག་རྒོལ་དང་། ཨོ་ལིམ་པིཁ་རྩེད་འགྲན་ཚོགས་མི་ཐུབ་པ་བཟོ་རྒྱུ་དེ་ལས། གྲོས་མོལ་
དང་རྒྱལ་འབྲེལ་ཐབས་བྱུས་ལ་ནན་ཏན་ཆེ་བ་གནང་རྒྱུའི་བར་གནས་ཀྱི་འཁྱེར་སོ་ཞིག་དང་དུ་
བླངས་པ་རེད།
བོད་གཞུང་གི་གཞི་རྩའི་ཐབས་བྱུས་དེ་རྒྱ་ནག་འགོ་ཁྲིད་ཀྱི་ལྟ་སྤྱོད་ལ་འགྱུར་བ་གཏོང་
རྒྱུའི་འབད་བརྩོན་བྱེད་རྒྱུ་དེ་རེད། བོད་གཞུང་གི་ལས་འགུལ་དེ་དག་བོད་དོན་ལ་ནང་
འགྲིགས་ཡོང་ཆེད། སེམས་བཟང་དང་། བྱམས་སྙིང་རྗེ། ཡིད་ཆེས་སྐྲུན་ཐབས་བཅས་བརྒྱུད་
དེ་རྒྱ་ནག་འགོ་ཁྲིད་ཚོར་རྒྱུད་སྐུལ་བྱེད་རྒྱུར་དམིགས་ཡོད། དེ་མཚུངས་ངྷ་རམ་ས་ལའི་ལས་
འགུལ་རྣམས། རྒྱ་ནག་གི་འགོ་ཁྲིད་ཚོའི་མི་གཤིས་ལ་དམིགས་ཏེ། རྒྱུད་སྐུལ་དང་འབྲེལ་བའི་
ཕྱི་འབྲེལ་ཐབས་ལམ་བེད་སྤྱོད་ལ་ཤུགས་ཆེར་བརྟེན་ཡོད། དེ་ལས་ལྡོག་སྟེ་གཞི་རིམ་མང་
ཚོགས་ཀྱི་ལས་འགུལ་གྱི་ཐབས་བྱུས་དེ། གནོན་ཤུགས་ཛ་དྲག་ཏུ་གཏོང་བ་དང༌། བཙན་
གནོན་ཅན་གྱི་སྲིད་བྱུས་ལག་བསྟར་ལ་བཙན་ཤེད་ཀྱིས་འགྱུར་བ་གཏོང་བ་བཅས་ཕྱོགས་
འགལ་བ་དེར་གྱོང་གུད་གཏོང་རྒྱུ་དེ་རེད། གཞི་རིམ་མང་ཚོགས་ཀྱི་ལས་འགུལ་དེས། བོད་ལ་
མུ་མཐུད་གདུག་རྩུབ་དང་བཅས་བཙན་བཟུང་བྱེད་མཁན་རྒྱ་ནག་འགོ་ཁྲིད་དང་། ཁོང་ཚོའི་
རྒྱབ་སྐྱོར་བ་ཚོའི་ཁེ་གྱོང་ལ་རྩིས་ཕབ་སྟེ། གནས་སྟངས་བསྒྱུར་ཐབས་ལ་དམིགས་པའི་སྒོ་
ནས། མཐའ་མ་དེར། གོ་སྒྲིག་དང་འཆར་གཞི་ལྡན་ལ། རིག་རྩལ་གསར་གཏོད་ཀྱི་གནོན་
ཤུགས་དང་། བཟོད་མི་བདེ་བ་བཟོ་བའི་འཚེ་མེད་ཞི་བའི་ཐབས་ལམ་བརྒྱུད་བཙན་ཤེད་ཀྱིས་
འགྱུར་བ་གཏོང་ཐབས་བྱེད་ཀྱི་ཡོད།
ཕྱི་ལོ་༢༠༠༨ ཀྱི་རྗེས་སུ་བོད་ཀྱི་འགོ་ཁྲིད་ཀྱི་རྒྱུད་སྐུལ་ཕྱི་འབྲེལ་གྱི་དམིགས་འབེན་དེ།
རྒྱ་ནག་གཞུང་ནས་རྒྱ་ནག་མི་མང་ལ་འཕོས་པ་རེད། ༢༠༠༨ ཟླ་༡༠ པའི་ནང་གི་གསུང་བཤད་
ཅིག་ལ་༧རྒྱལ་བ་རིན་པོ་ཆེས་༼ རྒྱ་ནག་མི་མང་ལ་ངའི་ཡིད་ཆེས་བརླག་མེད། འོན་ཀྱང་ད
ལྟའི་རྒྱ་ནག་སྲིད་གཞུང་ལ། ངའི་ཡིད་ཆེས་དེ་སྲབ་ཏུ་འགྲོ་བ་དང་། ཞེ་དྲགས་ཁག་པོར་གྱུར་
བཞིན་འདུག༽ ཅེས་གསུངས་ཡོད། བོད་མིའི་འགོ་ཁྲིད་ཀྱིས་བོད་མི་ཚོ་ལ་རྒྱ་ནག་མི་མང་
དང་འབྲེལ་ལམ་བྱེད་དགོས་པའི་སྐུལ་མ་གནང་རྒྱུ་འགོ་བཙུགས། འོན་ཀྱང་རྒྱ་རིགས་ཚོར་
འབྲེལ་བ་བྱེད་རྒྱུ་དེ། ཤས་ཆེ་བ་བཙན་བྱོལ་ནང་གི་ལས་རིམ་དང་མཚོན་རྟགས་ཙམ་ཞིག་ཏུ་
གནས་པ་རེད། དེ་ནི་ཚོགས་ཐོག་གི་རྒྱབ་སྐྱོར་ཡོད་པའི་སྨྲ་བརྗོད་དང་བསྒྲགས་གཏམ། ཡང་
ན། ངེས་ཅན་གྱི་འདྲ་པར་ལེན་རྒྱུའི་རྒྱ་ལས་བརྒལ་ཐུབ་མེད།
ཕྱོགས་གཞན་ཞིག་ནས། བོད་ནང་གི་བོད་མི་ཚོར་རྒྱ་རིགས་གཞི་རིམ་མང་ཚོགས་དང་
འབྲེལ་བ་བྱེད་པར། ཐུན་མོང་གི་བློ་ཁ་མ་ཚིམས་པའི་དོན་གནད་ཅིག་རྙེད་རྒྱུ་དཀོན་པོར་གྱུར་
ཡོད། རྒྱ་རིགས་དང་བོད་རིགས་གཉིས་དབར་གྱི་སྐད་ཡིག་དང་། ལེགས་བྱང་། སྤྱི་ཚོགས།
ལས་ཀ་བཅས་ཕྱོགས་གང་ཐད་ནས་ཁྱད་པར་ཆེ་བའི་དབང་གིས། འདི་ལྟ་བུའི་འབད་བརྩོན་ལ་
འགལ་རྐྱེན་མུ་མཐུད་ཡོང་གི་ཡོད། དེ་ལྟར་ཡང་། རྒྱ་རིགས་གཞི་རིམ་མང་ཚོགས་ཀྱི་ཚན་པ་
འགའི་མཉམ་དུ་ཚང་མར་བློ་འཚབ་ཡོད་པའི་ཐུན་མོང་གི་དོན་གནད། དཔེར་ན། རྒྱ་བོད་མི་
རིགས་གཉི་གའི་དཀའ་ངལ། གཙང་ཆུ་རྒྱས་པའི་ཆུ་རུད་ཀྱི་རྐྱེན་དུ་འགྲོ་བའི་བོད་ཀྱི་ཁོར་ཡུག་
གཏོར་སྐྱོན་གྱི་ཐད་ལ། ཐབས་བྱུས་ལྡན་པའི་ལག་འབྲེལ་དང་མཉམ་རུབ་ལས་འགུལ་སྤེལ་
རྒྱུའི་འབད་བརྩོན་ནི། ཧ་ཅང་གལ་ཆེ་བས་སྣང་མེད་དུ་འཇོག་ཐབས་མེད།
འགྱུར་ལྡོག་ཅན་གྱི་འགོག་རྒོལ།
གཅིག་བྱས་ན། དྷ་རམ་ས་ལའི་རྒྱལ་འབྲེལ་ཐབས་བྱུས་ཀྱི་འབྲེལ་བ་དེ། པི་ཅིང་གིས་བློ་
ལྷན་སྐྱེས་དང་མངོན་གསལ་མེད་པའི་སྒོ་ནས་ཁས་ལེན་མ་བྱས་པའི་རྐྱེན་གྱིས། བོད་མི་གཞི་
རིམ་མང་ཚོགས་ཀྱིས། དེང་སང་རྒྱ་ནག་གི་ཕུགས་ཀྱི་སྲིད་བྱུས་ལ། ནུས་པ་ལྡན་ལ། བྱེད་
ཐུབ་ངེས་དང་། དགོས་ཉག་ཅིག་གི་སྒོ་ནས་ཐད་ཀར་གདོང་ལེན་བྱེད་རྒྱུའི་ཕྱོགས་སུ་འགྲོ་
བཞིན་ཡོད། དེས་འཛམ་གླིང་གིས་དེ་ཙམ་ཤེས་རྟོགས་མེད་པའི་འཕེལ་རྒྱས་འགྲོ་བཞིན་པའི་
འགྱུར་ལྡོག་ཅན་གྱི་འགོག་རྒོལ་གྱི་ལས་འགུལ་ལ་ཞུགས་ཡོད། བོད་མཐོ་སྒང་དེ་རྒྱ་ནག་གིས་
རང་ཉིད་སྲུང་སྐྱོབ་ཀྱི་ཆེད་དུ་དམག་སར་བསྒྱུར་བ་དེས། བོད་མིའི་འགོག་རྒོལ་གྱི་མེ་ལྕེ་
གསོད་རྒྱུའི་ཚབ་ཏུ། ལས་འགུལ་དེ་དག་བོད་མི་སྒེར་གྱི་རང་རང་གི་ཉིན་རེའི་མི་ཚེའི་ནང་དུ།
སྲ་བརྟན་འཐིམ་པར་བྱས་ཏེ་ས་འོག་ཏུ་བཏང་བ་རེད། ལྷག་དཀར་གྱི་ལས་འགུལ་དེས། འགའ་
ཞིག་གི་འགྲེལ་བརྗོད་ལྟར་ན། ༼མི་སེར་སྤེལ་བའི་ལམ་ལུགས་དང་། མི་སེར་སྤེལ་ཡུལ་དང་
སྤེལ་མཁན། དེ་དག་གི་དངོས་པོའི་སྒྲོམ་གཞི་དང་བཅས་པ་དོན་མཐུན་གྱི་འབད་རྩོལ་ལ་
བརྟེན་ནས་འགྱུར་བ་བཏང་བའི་༽ འགོག་རྒོལ་གྱི་རྣམ་པ་ཅན། འགྱུར་ལྡོག་ཅན་གྱི་འགོག་
རྒོལ་ཞིག་གི་སྐྱེད་སྲིང་བྱས་ཡོད།
རྒྱའི་དབང་སྒྱུར་ལ་འགལ་ཟླའི་རྣམ་འགྱུར་སྟོན་པའི་ལས་འགུལ་གྱི་འཁོར་རྒྱའི་ནང་དུ་
བཟོས་པ་གང་ཞིག་ལ། བོད་མི་ཚོས་རང་གི་ལས་འགུལ་དེ་དག་རང་ཉིད་ཀྱི་སེམས་དང་། ངག
བྱེད་ལས་བཅས་ལ་དམིགས་པའི་ཆེས་སྤྲོས་རྒྱས་ལྡན་པའི་འཐབ་རྩོད་ཅིག་ལ་བསྒྱུར་ཡོད།
མི་སེར་སྤེལ་ཡུལ་གྱི་བཙན་འོག་ཏུ་ཡོད་ནའང་ཆོག་སྙམས་པའི་སེམས་ཁམས་དེ་ལས་བོད་
མི་ཚོ་བཅིང་གྲོལ་ཐོབ་རྒྱུ་དེ་ནི། བོད་མི་ལ་ཆབ་སྲིད་ཀྱི་བཅིང་གྲོལ་ཐོབ་བྱེད་ཀྱི་ལྡེ་མིག་དེ་
རེད། བོད་མི་ཚོས་བོད་ནང་གི་རྒྱ་རིགས་ཚོ་ལ་མི་འདོད་པའི་རྣམ་འགྱུར་སྟོན་རྒྱུའི་ཚབ་ཏུ།
རིང་ཉིད་ཀྱི་ཞེ་འཁོན་དེ་རང་གིས་རང་ཡར་རྒྱས་གཏོང་བ་དང་། རང་གིས་རང་ལ་ནུས་ཤུགས་
ང་ཕྱོགས་ཀྱི་ཉམས་ལེན་དང་། རང་དབང་དང༌། རེ་བའི་བགྲོ་གླེང་གསར་པ་ཞིག་
བསྐྲུན་པར། བོད་མིའི་སྙིང་སྟོབས་དང་རིག་རྩལ་གྱི་གླེང་གཞི་གསར་པ་ཞིག་བེད་སྤྱོད་བྱེད་
པའི་ཐོག་ཏུ་ཁ་སྦྱར་བྱེད་ཀིན་ཡོད། བྱ་འགུལ་དེ་དག་ནི། བོད་མིའི་མཉམ་འབྲེལ་འཛུགས་པ་
དང་། གསང་བའི་སྒོ་ནས་སྐད་ཡིག་གི་འཛིན་གྲྭ་ཚོགས་པ། གསང་བའི་དུས་དེབ་དཔར་སྐྲུན་
བྱེད་པ། ནང་ཁུལ་རྩོད་རྙོག་རྣམས་ས་གནས་ཁྲིམས་ཁང་དུ་གཏུགས་རྒྱུའི་ཚབ་ཏུ་ས་གནས་
དགོན་པར་རེ་བཅོལ་བྱེད་པ། བོད་ཀྱི་ལེགས་བྱང་དང་ཆོས་ཕྱོགས་ཀྱི་བྱ་བ་ཁག་གོང་འཕེལ་
གཏོང་བ། གལ་ཆེའི་དུས་དྲན་ཁག་གི་སྐབས་སུ་ལྷ་སའི་ཇོ་ཁང་མདུན་དུ་ཚོགས་འཛོམས་བྱེད་
པ་བཅས་རེད། འདི་དག་ནི་བོད་མི་དཀྱུས་མ་ཚོས་དེང་སང་ལག་བསྟར་བྱེད་བཞིན་པའི་
འགྱུར་ལྡོག་ཅན་གྱི་ལས་རིམ་ཁྱབ་ཆེ་བའི་ནང་ནས་མངོན་གསལ་དོད་ཤོས་ཀྱི་གྲས་ཁོ་ན་རེད།
དོན་དངོས་སུ། ཧ་ཅང་བཙན་གནོན་ཆེ་བའི་ཆབ་སྲིད་ཁོར་ཡུག་ཅིག་གི་ནང་དུ། བོད་མི་ཚོས་
ཁུ་སིམ་ལ་སྔར་སོར་འཚུད་པའི་འཚེ་མེད་ཞི་བའི་ལས་འགུལ་སྤེལ་བཞིན་པ་འདིས། འཛམ་
གླིང་ནང་གི་ཆེས་སྙིང་རྗེ་བྲལ་ལ་སྟོབས་ཤུགས་ལྡན་པའི་དབང་འཛིན་པ་ཞིག་གི་ཐད་དུའང་།
མི་མང་གི་སྟོབས་ཤུགས་སྐུལ་སློང་བྱེད་སའི་ལམ་ཡོད་པ་སྟོན་གྱི་ཡོད།
རང་གིས་རང་ཡར་རྒྱས་གཏོང་བ་དང་། རང་གིས་རང་བཟང་དུ་གཏོང་བ། རང་གིས་རང་
ལ་ནུས་སྟོབས་སྟེར་བའི་འགོག་རྒོལ་ཉིན་ལྟར་བྱེད་ཆོག་པའི་རིགས་འདི་དག སྒྲིག་འཛུགས་
བྱེ་བྲག་པ་ཞིག་གི་ལུགས་མཐུན་འགོ་ཁྲིད་ལ་བརྟེན་དགོས་ཀྱི་མེད། གཞི་རིམ་མང་ཚོགས་ཀྱི་
ཁྱད་ཆོས་ལྡན་ལ། དབང་ཆ་སྒེར་འགྲེམས་བྱས་པའི་འགོག་རྒོལ་གྱི་རང་བཞིན་འདིས། བོད་
རིགས་མི་མང་ལ་གནས་སྐབས་རིང་ལ། རང་རང་གི་ས་ཁུལ་ནང་དུ་རང་དབང་ཆེ་ལ། རང་
སྐུལ་ཅན་གྱི་འགོ་ཁྲིད་བྱེད་པའི་གོ་སྐབས་སྤྲོད་ཀྱི་ཡོད། ས་གནས་ཀྱི་འགོ་ཁྲིད་དང་། ལྗོངས་
ཀྱི་གོ་སྒྲིག་པ་ཚོས་འགྱུར་ལྡོག་ཅན་གྱི་འགོག་རྒོལ་གྱི་འཕེལ་རིམ་འདིའི་རིང་ལ་གལ་གནད་
ཆེ་བའི་ཆ་ཤས་ལེན་གྱི་ཡོད། དེའི་གྲུབ་འབྲས་དེས་མཐའ་མ་དེར་རྒྱལ་ཡོངས་སུ་ཐད་ཀའི་
བྱེད་ལས་སྤེལ་བའི་རྒྱུ་རུ་འཕོ་བསྒྱུར་ཐུབ་པའི་གྲོགས་བྱེད་ཀྱི་ཡོད། ས་གནས་མི་མང་གི་
འབད་བརྩོན་ལས་རྒྱལ་ཡོངས་ལས་འགུལ་གྱི་འདེགས་འཇའ་ཤུགས་ཆེ་རུ་འགྲོ་སྐབས། རྒྱ་
ནག་སྲིད་གཞུང་དང་མཉམ་དུ་སྟོབས་ཤུགས་ཀྱི་སྒོ་ནས་གྲོས་མོལ་བྱེད་པའི་ལམ་བཟོ་བར།
རྒྱལ་ཡོངས་ལས་འགུལ་གྱི་ནང་དུ་བོད་རྒྱལ་ཡོངས་སུ་ངོས་འཛིན་ཡོད་པའི་འགྲོ་ཁྲིད་དང༌།
ཁོང་ཚོའི་འགན་ཁུར་དེ་དག་གལ་ཆེན་དུ་འགྱུར་རྒྱུ་གདོན་མི་ཟ།། །།

རབ་བྱེད་༡༡།

རྒྱལ་ནང་དང་ཕྱི་རྒྱལ་འབྲེལ་ཡོད་པ་ཚོར་རེ་སྐུལ་གསལ་འདེབས།
སྐྱོན་ཆ་ལ་མ་ལྟོས་པར་ཆིག་སྟོང་དགུ་བརྒྱ་བརྒྱད་ཅུའི་ནང་དུ། བོད་མིའི་འགོ་ཁྲིད་ཀྱི་བོད་
དོན་རྒྱལ་སྤྱི་ཅན་དུ་བསྒྱུར་བའི་ཐབས་བྱུས་དེས། བོད་དོན་ཡལ་ས་ནས་བསྐྱབས་པ་མ་ཟད།
མངོན་གསལ་ཅན་ཞིག་ཏུ་བསྐྱལ་ཡོད། ཡིན་ནའང། གྲང་དམག་མཇུག་བསྒྲིལ་བ་དང་། རྒྱ་
ནག་དེ་དཔལ་འབྱོར་གྱི་སྟོབས་ཤུགས་ཅན་ཞིག་ཏུ་ཐོན་སྐབས། ནུབ་ཕྱོགས་མ་རྩའི་རིང་
ལུགས་པ་ཚོ། འགྲོ་བ་མིའི་ཐོབ་ཐང་སྲུང་སྐྱོབ་བྱེད་པའི་དམར་པོའི་འགལ་ཟླ་ཞིག་ཡིན་པར་
གཞི་བཅོལ་བའི་ཐབས་བྱུས་འདི་དཀའ་ངལ་ནང་དུ་ལྷུངས་པ་རེད། ཕྱི་ལོ་༡༩༨༩ ལོར་གནམ་
སྡེ་གོར་མོའི་ཐང་ཆེན་དུ། པེ་ཅིང་གིས་རང་གི་སློབ་ཕྲུག་དམར་གསོད་བཏང་བར་སྐྱོན་བརྗོད་
བྱེད་མཁན་ནུབ་ཕྱོགས་སྲིད་གཞུང་ཁག། དཔེར་ན། ཨ་རིའི་སྲིད་གཞུང་ལྟ་བུས་དགུ་བཅུ་ཐམ་
པའི་ནང་དུ། རྒྱ་ནག་དང་མཉམ་དུ་ཁེ་འབབ་ཆེ་བའི་ཚོང་དོན་གྲོས་ཆོད་ལ། དགའ་པོའི་ངང་
ནས་ས་རྟགས་འགོད་རྒྱུར་པེ་ཅིང་ལ་གཅིག་རྗེས་་གཉིས་མཐུད་ཀྱིས་རྒྱུགས་ཕྱིན་པ་རེད།
ལྷག་པར་དུ་བོད་མིའི་འགོ་ཁྲིད་ཀྱིས། རྒྱུད་སྐུལ་ལྡན་པའི་རྒྱལ་འབྲེལ་ཐབས་བྱུས་ལ་ཤུགས་
གནོན་ཆེན་པོའི་སྒོ་ནས་གཙིགས་ཆེར་འཛིན་ཡོད་ཀྱང་། པེ་ཅིང་གི་སྟེང་དུ་གནོན་ཤུགས་ཆེ་
རུ་གཏོང་བའི་མང་ཚོགས་སྐུལ་སློང་དང་། ངོ་རྒོལ་རྒྱ་སྐྱེད་ཀྱི་གལ་གནད་ལ་སྣང་ཆུང་བྱས་
ཡོད། དྷ་རམ་ས་ལས་རང་གིས་རང་ལ་ཐབས་བྱུས་ལྡན་པའི་དཔྱད་པ་ཞིག་བྱས་ཏེ། བོད་མིའི་
སྟོབས་ཤུགས་དང༌། རྒྱ་ནག་དབང་འཛིན་པའི་ཞན་ཆ་བཀོལ་སྤྱོད་བྱེད་པར་ཕུགས་རྒྱང་རིང་
བའི་འཆར་གཞི་གསར་པ་ཞིག་བཟོ་དགོས།
༧གོང་ས་མཆོག་གིས་ཆབ་སྲིད་ཀྱི་སྐུ་དབང་མི་མང་ལ་གནང་པ་ནས་བཟུང༌། ད་ཆ་སྐྱ་
བོའི་སྲིད་སྐྱོང་ཞིག་གིས་འགོ་ཁྲིད་པའི་བཙན་བྱོལ་བོད་གཞུང་ལ། དྷ་རམ་ས་ལའི་གཞན་ངོ་
སྲུང་བའི་སྲིད་བྱུས་དེ་ནུས་ཤུགས་ཆེ་བའི་ཐབས་ལམ་ཞིག་ལ་བརྗེ་སྒྱུར་བྱེད་རྒྱུའི་གོ་སྐབས་
ཡོད། ༧གོང་ས་མཆོག་གི་སྐུའི་གསང་གསུམ་གྱི་གཟི་བརྗིད་དེ་མེད་ན། འཛིན་སྐྱོང་གསར་
པའི་མང་ཚོགས་སྐུལ་སློང་བྱེད་པའི་ནུས་པ་དང༌། ཤུགས་རྐྱེན་གྱི་འཁོར་རྒྱ་དེ་ཕྱི་རྒྱལ་གྱི་
རྒྱལ་ས་ཁག་ཙམ་དུ་མ་ཟད། བོད་ནང་དུའང་ཆུང་དུ་འགྲོ་ཉག་ཅིག་རེད། ཡིན་ནའང་། དྷ་རམ་
ས་ལའི་བོར་བརླག་ཏུ་གྱུར་པའི་གཟི་བརྗིད་དེ། ཐབས་བྱུས་ལྡན་པའི་འཆར་གཞི་འདིང་བ་དང་།
མཐུན་ཕྱོགས་ལ་འབྲེལ་ལམ་བཟོ་བ། གོ་སྒྲིག་གི་དགོས་མཁོ་སྒྲུབ་པ། དེ་བས་ཀྱང་གལ་ཆེ་བ་
བོད་དོན་ཐོག་གོ་ལའི་གཞི་རིམ་མང་ཚོགས་ཀྱི་ལས་འགུལ་ལ་ནུས་ཤུགས་གསར་པ་སྦྱིན་ཏེ་
གུན་གསབ་བྱེད་ཐུབ།
བོད་མིའི་འགོ་ཁྲིད་ཀྱིས་འདས་པའི་དུས་སུ་འཐབ་རྩོད་ཀྱི་འཆར་སྣང་བཀོད་པ་གང་ཞིག་
ལ། ལས་འགུལ་ལ་དགག་བྱ་ཡང་བཟོ་མྱོང་བའི་ཆོས་ཕྱོགས་ཀྱི་འཇིག་རྟེན་ལྟ་སྟངས་དེ་ནས་
བཅིང་གྲོལ་ངེས་པར་དུ་ཐོབ་དགོས་པ་དང༌། ཐབས་བྱུས་ལྡན་པའི་འཚེ་མེད་ཞི་བའི་འཐབ་རྩོད་
ཀྱི་ཉམས་ལེན་དང་། གྲུབ་མཐའ་ལ་གཞི་བརྟན་པོར་བྱས་པའི་ལམ་ཁ་གསར་པ་ཞིག་གཏོད་
དགོས། དེས་ཆོས་དང་འབྲེལ་བའི་འཚེ་མེད་ཞི་བའི་འདུ་ཤེས་འཛིན་སྟངས་དེ་ཡང་འཇིག་རྟེན་
དང་འབྲེལ་བའི་འཚེ་མེད་ཞི་བའི་ལྟ་སྟངས་ཀྱི་ཕྱོགས་སུ་བརྗེ་དགོས། དེ་ལྟར་བྱས་ན། གལ་
གནད་དེ་འཚེ་བ་སྤངས་པ་ཙམ་མ་ཡིན་པར། ཐབས་བྱུས་ལྡན་ལ་གྲུང་ཤ་དོད་པའི་གོ་རིམ་ཞིག་
གི་ནང༌། འཚེ་མེད་ཞི་བའི་ཐབས་ལམ་ཆ་ཚང་བའི་ཚོད་བལྟ་དང་བཀོལ་སྤྱོད་ཀྱང་ཡོང་ངེས།
དེ་ལྟ་བུའི་བྱ་ཐབས་དེས་བོད་ཕྱི་ནང་གཉི་གའི་ནང་དུ་མི་མང་འབོར་ཆེན་ཞིག་སྐུལ་སློང་བྱེད་
རྒྱུར་དམིགས་ཡུལ་ལ་བཟུང་གི་རེད།
རྒྱ་ནག་གིས་བོད་པའི་ཕྱོགས་དེ་འདྲ་མཉམ་གྱི་གྲོས་ཡ་ཞིག་ཏུ་ཁས་ལེན་བྱེད་པའི་དོན་
དམ་གྱི་གྲོས་མོལ་ཞིག་པེ་ཅིང་དང་མཉམ་དུ་བྱེད་འདོད་ན། དྷ་རམ་ས་ལས་བོད་མིའི་སྤྲི
ཚོགས་ཀྱི་སྟོབས་ཤུགས་མུ་མཐུད་སྤེལ་བ་དང་། རིག་རྩལ་གསར་གཏོད་དང་། ཚུགས་གཏོར་
བའི་བྱེད་ལས་ཀྱི་བེད་སྤྱོད་ཐེ་བའི་རྒྱ་སྐྱེད་ཅན་གྱི་འཚེ་མེད་ཞི་བའི་སྐུལ་སློང་གཉི་ག་བརྒྱུད་
དེ་རྩོད་རྙོག་ཆེ་རུ་ངེས་པར་གཏོང་དགོས། དེས་རྒྱ་ནག་གིས་བོད་དོན་ཐག་གཅོད་ཕྱིར་
རྒྱ་ནག་ལ་གྱོང་གུན་ཧ་ཅང་ཆེན་པོ་རག་གི་ཡོད་པ་དེ་ཤེས་སུ་འཇུག་
འགྱངས་བྱས་ན།
དགོས། འབྲེལ་མོལ་ལམ་གྲོས་མོལ་དང་། གནས་སྟངས་ཛ་དྲག་ཏུ་གཏོང་རྒྱུ་གཉིས་ཕན་ཚུན་
འགལ་བ་ཡིན་པར་ལྟ་རྒྱུ་མེད། དོན་དངོས་སུ་པེ་ཅིང་དང་མཉམ་དུ་དོན་དམ་གྱི་འབྲེལ་མོལ་
ཡོང་བ་བཟོ་རྒྱུའི་ལམ་ཁ་གཅིག་པུ་དེ་གནས་སྟངས་ཛ་དྲག་ཏུ་བཏང་པ་བརྒྱུད་ནས་ཡོང་ཐུབ།
ད་ལྟའི་ཆར་འབྲེལ་མོལ་རྒྱུན་ཆད་པའི་རྒྱུ་མཚན་ལྟེ་བ་དེ། པེ་ཅིང་གི་ཕྱོགས་ནས་ཡིད་ཆེས་
ཆུང་དྲགས་པས་མ་ཡིན་པར་དེའི་རྐང་པའི་འོག་ཏུ་མེ་ཉུང་དྲགས་པས་བྱས་པ་རེད།
དབུས་ནས་འབྲེལ་མཐུད་བྱས་ཏེ། ས་གནས་དང་རྒྱལ་སྤྱིའི་ནང་དུ་ལག་བསྟར་བྱས་པའི་
གཞི་རིམ་མང་ཚོགས་ཀྱི་ལས་འགུལ་དེས། ཐོལ་བྱུང་ལས་ཐབས་བྱུས་གལ་ཆེན་དུ་བརྩི་བ་
དང་། ཉེན་ཁ་ཆེ་བ་ལས་ཉེན་ཁ་ཆུང་བའི་བྱེད་ལས་ཀྱི་རིགས་རྒྱུད་སྐུལ་བྱས་པའི་སྒོ་ནས།
བོད་ནང་གི་ལས་འགུལ་ནང་དུ་མིའི་ཚེ་སྲོག་གི་ཉེན་ཁ་ཆུང་དུ་གཏོང་ཐུབ། གོམ་བགྲོད་ཀྱི་ངོ་
རྒོལ་དང༌། མང་ཚོགས་ཀྱི་ཚོགས་འཛོམས་ལྟ་བུ་སྡེབ་འཛོམས་ཀྱི་འཐབ་རྩལ་ལས། ལས་
མཚམས་འཇོག་པ་དང་། ཕྱིར་ལྡོག་དཔལ་འབྱོར་དང་སྤྱི་ཚོགས་ཀྱི་མཐུན་ལམ་མི་བྱེད་པ་ལྟ་
བུའི་གྲོལ་གྱེས་བདེ་བའི་འཐབ་རྩལ་དར་ཁྱབ་བྱས་པའི་སྒོ་ནས། དྷ་རམ་ས་ལས་ལས་འགུལ་
གྱི་ཉེན་ཚབས་ཆུང་དུ་གཏོང་ཐུབ་པ་མ་ཟད། དེའི་རྒྱུན་གནས་དང་ཁྱབ་རྒྱ་ཡང་ཤུགས་ཆེ་རུ་
གཏོང་ཐུབ། དྷ་རམ་ས་ལས་ཉེན་ཁ་ཆུང་ལ་ཤུགས་རྐྱེན་ཆེ་བའི་འཚེ་མེད་ཞི་བའི་འཐབ་རྩལ་
བརྒྱ་ཕྲག་བརྒལ་བ་ཡོད་པ་དེ་དག་བོད་མི་ཚོར་ལག་བསྟར་དང་། འཆར་གཞི་འགོད་པར་རམ་
འདེགས་ཀྱིས་ཁྱབ་སྤེལ་བྱེད་ཐུབ།
དེའི་སྟེང་དུ་བོད་ནང་གི་བོད་མི་ཚོར་གལ་ཆེ་བའི་ལས་འགན་སྤྲོད་པའི་གཞི་རིམ་མང་
ཚོགས་དང་འབྲེལ་བའི་འཆར་གཞི་ཞིག་ཡོད་ན། དེ་ནི་བོད་མི་ཚོ་འུ་ཐུག་ཐབས་ཟད་ཀྱི་བྱེད་
ལས་ལས་སྐྱོབ་པ་དང་། རྒྱའི་དབང་སྒྱུར་ལ་ཤེས་བཞིན་དུ་སྒྲིག་འཛུགས་ལྡན་ལ། གསར་
གཏོད་དང་མི་ཚེའི་སྙིང་པོ་མཐོང་བའི་ཐབས་ལམ་གྱི་སྒོ་ནས་གདོང་ལེན་ལ་འཇུག་པའི་ནུས་
པ་ལྡན་པའི་ལག་ཆར་གྱུར་ངེས། ཐབས་བྱུས་ལྡན་པའི་འཆར་གཞི་ཞིག་མེད་པ་དེའི་དབང་
གིས། ལས་འགུལ་ལ་ནུས་མེད་ཀྱི་ཚོར་བ་སྐྱེས་ཏེ། ཐོལ་བྱུང་དང༌། སྒྲིག་འཛུགས་མེད་པའི་
ཆོ་ངེ་དང་བཅས་བཟོད་མ་བདེ་དང་། འུ་ཐུག་ཐབས་ཟད་ཀྱི་རང་བཞིན་དུ་གྱུར་ཏེ། མི་འགའ་
ཞིག་གིས་རང་སྲེག་ལྟ་བུ་ཡ་ང་བའི་འཐབ་རྩལ་ལ་འཇུག་པའི་ཐག་གཅོད་བྱེད་སྲིད།
བོད་མིའི་འགོ་ཁྲིད་ཀྱིས་ལམ་ལྷོང་གི་གོ་སྐབས་བཟང་དུ་གཏོང་ཕྱིར། རྒྱལ་སྤྱི་ཙམ་མིན་
པར་རྒྱལ་ནང་སྤྱི་ཚོགས་ཀྱི་ནུས་ཤུགས་བེད་སྤྱོད་ཡག་པོ་གཏོང་བ་ལ། ཐབས་བྱུས་ལ་སྐྱར་
འཇལ་ངེས་པར་དུ་བྱེད་དགོས། མཐའ་མཇུག་དེར་བོད་ནང་དུ་རང་གིས་རང་བསྐྱངས་པའི་
བོད་མིའི་སྤྱི་ཚོགས་ཀྱི་ཕུགས་ཀྱི་དམིགས་ཚད་དེ། ཐད་ཀར་གདོང་ཐུག་མི་དགོས་པའི་ཐོག་
ནས། རྒྱ་ནག་སྲིད་གཞུང་གི་གཅིག་སྡུད་དབང་ཤུགས་ལ་གདོང་ལེན་བྱེད་རྒྱུ་དེ་རེད། གཞི་
རིམ་མང་ཚོགས་ཀྱི་ལེགས་བྱང་དང་། དཔལ་འབྱོར། སྤྱི་ཚོགས་བཅས་ཀྱི་ལས་འགུལ་དེས།
གསང་ཐབས་ཀྱིས་མིན་ཀྱང་། ག་ལེར་དབང་ཆ་དེ་རྒྱ་ནག་དབང་འཛིན་པ་ནས་བོད་མི་རང་
ཉིད་ཀྱི་ཐོག་ཏུ་འཕོ་སྒྱུར་བྱེད་ཐུབ། དེས་ན་བོད་དེ་བོད་པ་རང་ཉིད་ཀྱིས་འཛིན་སྐྱོང་ཐུབ་པ་
བཟོ་ཐུབ། དེ་དང་དུས་མཉམ་དུ་རང་བཀོད་ལྡན་པའི་བོད་མིའི་སྤྱི་ཚོགས་ཀྱིས་རྒྱ་ནག་གིས་
རང་གི་ས་ཁུལ་དང་མང་ཚོགས་ལ་འཛིན་སྐྱོང་བྱེད་པའི་ནུས་པ་དེ་སྟོང་པ་བཟོ་ཐུབ་ཀྱི་རེད།
རང་རང་གི་ནང་གི་ནུས་སྟོབས་སྐུལ་སློང་བརྒྱུད་དེ་བོད་མི་ཚོས་རང་གི་དབང་ཆ་སྐྱར་ལེན་
ཐུབ་པ་དང་། གསར་དུ་ཐོབ་པའི་སྟོབས་ཤུགས་འདིས་རྒྱ་ནག་ཐོག་ཏུ་གནོན་ཤུགས་མང་དུ་
གཏོང་གི་རེད། ཕྱོགས་གཉིས་དབར་གྱི་ཆ་སྙོམས་མེད་པའི་དབང་ཆ་དེར་བསམ་བློ་བཏང་ན།
འདིས་བོད་མིའི་ཤུགས་རྐྱེན་ཆེ་རུ་གཏོང་བ་དང༌། ཆེས་མཁྲེགས་འཛིན་ཅན་གྱི་རྒྱ་ནག་དབང་
འཛིན་པ་དེ་གྲོས་མོལ་ལ་ཁ་ཞེ་གཉིས་མེད་ཀྱི་སྒོ་ནས་ཞུགས་དགོས་པ་བཟོ་བ་ལ། ཐབས་ལམ་
འདི་ནུས་པ་ལྡན་པ་ཞིག་ཡིན་པ་ར་སྤྲོད་བྱེད་ཐུབ།
བོད་མི་མང་པོས་བོད་ཀྱི་འགོག་རྒོལ་ལས་འགུལ་འདིའི་འཚེ་མེད་ཞི་བའི་འགོག་རྒོལ་གྱི་
ལག་ཆ་རྣམས་རྫོགས་ཚར་བར་བསམ་གྱི་ཡོད་ཀྱང་། དཔྱད་བརྗོད་འདིས་འཚེ་མེད་ཞི་བའི་གོ་
མཚོན་གྱི་བང་མཛོད་ནས། ཆ་ཤས་ཙམ་ཞིག་མ་གཏོགས་ལས་འགུལ་གྱིས་བཀོལ་སྤྱོད་བྱས་
མེད་པར་གསལ་སྟོན་བྱེད་ཀྱི་ཡོད། ད་ལྟའི་ཆར་འཐབ་རྩོད་ལ་དགོས་མཁོ་ཆེ་ཤོས་དེ་ནི། བོད་
མིའི་འགོ་ཁྲིད་དང་གཞི་རིམ་མང་ཚོགས་ཀྱི་དབར་ལ་ཐབས་བྱུས་ཀྱི་མཐུན་སྡེབ་ཤུགས་ཆེ་
ཞིག་དགོས། བོད་མིའི་འགོ་ཁྲིད་ཀྱིས་རང་གི་ལས་འགན་དེ་བོད་དོན་གྱི་མགྲིན་ཚབ་པ་ཙམ་
མིན་པར། ལས་འགུལ་གྱི་འགོ་ཁྲིད་དང་གོ་སྒྲིག་པ་བྱས་ན་བཟང་བ་ཡོང་གི་རེད། བོད་མིའི་
འགོ་ཁྲིད་ཀྱིས་བོད་མིའི་གཞི་རིམ་མང་ཚོགས་དེ། ཁོང་ཚོའི་ལས་འགུལ་ལ་དགག་བྱ་ངེས་
པར་བྱེད་དགོས་པའི་མནར་བཞིན་པའི་གནོད་འཚེ་ཕོག་པའི་མང་ཚོགས་ཤིག་ལས། ཁོང་
ཚོའི་འགོག་རྒོལ་ལ་ལམ་སྟོན་དང་བཀོད་སྒྲིག་བྱེད་མཁན། སེམས་ཤུགས་ཅན་གྱི་ལས་
འགུལ་བ། འཚེ་མེད་ཞི་བའི་དམག་དཔུང་ལྟ་བུ་ཞིག་ལ་རྩིས་ན་འགྲིགབོད་མི་ཚོ་རང་ཉིད་ནས་
ཀྱང་། ཉེན་ཁ་ཆུང་ལ་ཤུགས་རྐྱེན་ཆེ་བའི་འཚེ་མེད་ཞི་བའི་ཐབས་ལམ། དཔེར་ན། སྤྱི་ཚོགས་
ཀྱི་ཕྱིར་ལྡོག་དང་། དཔལ་འབྱོར་གྱི་མཐུན་ལམ་མི་བྱེད་པའི་རིགས་མང་པོ་ད་ལྟའང་ཚོད་ལྟ་
བྱེད་རྒྱུར་ལུས་ཡོད། བོད་མིའི་འགོ་ཁྲིད་ཀྱིས་ལས་འགུལ་འདི་རིགས་མངོན་གསལ་དོད་པོས་
རྒྱུད་སྐུལ་བྱས་མེད་ལ། འཆར་གཞི་ནམ་ཡང་བསྒྲིགས་མེད།
ཕྱི་རྒྱལ་རྒྱབ་སྐྱོར་བ་ཚོས་གང་གནང་ཐུབ།
སྐྱབས་བཅོལ་བའི་རོགས་རམ་སྤོར་བ། ཕྱིའི་རྒྱལ་ཁབ་ཀྱི་ལུང་པ་དང་། སྲིད་གཞུང་།
སྒྲིག་འཛུགས་བཅས་ཀྱིས་བོད་ཀྱི་འཐབ་རྩོད་ལ་རྒྱབ་སྐྱོར་བྱེད་པའི་བྱ་གཞག་དེ་སྣང་ཆུང་
བྱེད་མི་ཐུབ། འདས་པའི་བཅུ་ཕྲག་དྲུག་གི་རིང་ལ་བཙན་བྱོལ་སྒྲིག་འཛུགས་ཁག་གནས་ཐུབ་
པ་དང་། བོད་མི་སྐྱབས་བཅོལ་བ་རྒྱུན་གནས་ཐུབ་པ་ལ་རྒྱ་གར་དང༌། ཨ་རི། ཡོ་རོབ་ལུང་པ་
ཁག་གིས་དཔལ་འབྱོར་གྱི་རོགས་སྐྱོར་གནང་བ་དེ་ཤོད་དགོས་མེད། འགྲོ་བ་མི་དང་འབྲེལ་
བའི་རོགས་སྐྱོར་གྱི་ལས་གཞི་འདི་དག་མུ་མཐུད་དགོས་པ་དང་། བྱུང་ན་ད་དུང་རྒྱ་སྐྱེད་
དགོས། འོན་ཀྱང་ནད་པར་དོན་དམ་དུ་ཕན་བསམས་ན། དེའི་ནད་རྟགས་ཁོ་ན་བཅོས་པ་མ་
ཡིན་པར་ནད་དེ་གསོ་ཐབས་ཀྱང་བྱེད་དགོས། དེས་ན། ཕྱིའི་བོད་དོན་རྒྱབ་སྐྱོར་བ་ཚོས་འགྲོ་
བ་མི་དང་འབྲེལ་བའི་ལས་འཆར་གྱི་རང་བཞིན་ཙམ་ལས་འདས་ཏེ། གཤམ་གསལ་གྱི་ལས་
འགུལ་ཁག་དངོས་སུ་ཁྱབ་སྤེལ་དང་ངོས་འཛིན་གནང་དགོས།
བཙན་བྱོལ་བོད་གཞུང་ངོས་འཛིན་བྱེད་པ། ཕྱི་ལོ་༢༠༡༢ནང་༧རྒྱལ་བ་རིན་པོ་ཆེས་ཆབ་
སྲིད་ཀྱི་འགན་དབང་མི་མང་གིས་ཐད་ཀར་འོས་འདེམས་བྱས་པའི་འགོ་ཁྲིད་ལ་གནང་གྲུབ་
ཀྱང་། ཁོང་ནི་ད་ལྟའང་བོད་མི་མང་གི་དབུ་ཁྲིད་དང་མགྲིན་ཚབ་པ་ཞིག་ཡིན་པར་ཚང་མས་མུ་
མཐུད་ངོས་འཛིན་བྱེད་ཀྱི་ཡོད། དེ་ལས་ལྡོག་སྟེ་བཙན་བྱོལ་བོད་གཞུང་ལ། རྒྱལ་སྤྱིའི་སྡིངས་
ཆའི་སྟེང་དུ་ངོས་འཛིན་དེ་དང་མཚུངས་པ་མེད། ༧རྒྱལ་བ་རིན་པོ་ཆེ་ལ་མངའ་བའི་མཐོང་དང་
གཟི་བརྗིད་དེས། བོད་དོན་གྱི་ཐོག་ལ་ཞབས་འདེགས་ཧ་ཅང་ཆེན་པོ་ཞུས་ཡོད། འོན་ཀྱང་དེ་ནི་
ཁོང་སྐུ་འཚོ་བཞུགས་བར་དུ་ཁོ་ན་གནས་ཐུབ། ཕྱོགས་གཞན་ནས་བཤད་ན། སྒྲིག་འཛུགས་
ཀྱི་མཐོང་དང་གཟི་བརྗིད་དེ་གང་ཟག་སྒེར་གྱི་མི་ཚེ་ལས་བརྒལ་ཏེ་རྒྱུན་གནས་ཐུབ་ཀྱི་ཡོད།
དེས་ན། ཕྱི་རྒྱལ་གྱི་སྲིད་གཞུང་ཚོས་བོད་གཞུང་དང༌། བོད་མིའི་གྲོས་ཚོགས་ལ་ངོས་འཛིན་
ཤུགས་ཆེ་རུ་བཏང་ནས། བཙན་བྱོལ་བོད་མིའི་སྒྲིག་འཛུགས་ཁག་དང་མཉམ་དུ་འབྲེལ་བ་
ཤུགས་ཆེ་རུ་གཏོང་དགོས། ཕྱིའི་རྒྱལ་ཁབ་ཀྱི་དབུ་ཁྲིད་ཚོས་རྒྱ་གར་དུ་འཚམས་གཟིགས་ལ་
ནམ་ཕེབས་སྐབས་སུ། བོད་མིའི་སྲིད་སྐྱོང་དང་ལུགས་མཐུན་གྱི་སྒོ་ནས་ཐུག་འཕྲད་གནང་
རྒྱུའི་དུས་ཚོད་བཟོ་དགོས་པ་དང༌། བོད་མིའི་སྲིད་སྐྱོང་ལ་རང་རང་གི་རྒྱལ་སར་ཐུག་འཕྲད་
ཆེད་དུ་གདན་ཞུ་གནང་དགོས། གལ་ཏེ་ཁོང་ཚོར་རྒྱ་ནག་གཞུང་གིས་གང་བྱས་ཡོང་སྙམ་པའི་
ཐུགས་ཁྲལ་ཡོད་ན། འགོ་སྟོད་དུ་སྲིད་འཛིན་ཁིལིན་ཊོན་ལ་བེད་སྤྱོད་གཏོང་རྒྱུ་མཉེས་པོ་ཡོད་
པའི་༼གློ་བུར་ཧོབ་འཛུལ་གྱི་ཐུག་འཕྲད་༽ ལྟ་བུ་ལམ་སྲོལ་ལ་མེད་པའི་ཐུག་འཕྲད་ཀྱི་
གདམ་ཁ་བྱེད་ཆོག ཨ་རི་གཙོས་པའི་ཕྱི་རྒྱལ་གྲོས་ཚོགས་ཀྱི་ཚོགས་མི་ཚོས དྷ་རམ་ས་
ལའི་བོད་ཀྱི་གྲོས་ཚོགས་ཀྱི་འཐུས་མི་ཚོར་མང་ཚོགས་ཀྱི་དབུས་སུ་ཐུག་འཕྲད་དང་་འའཚམས་
འདྲི་བྱེད་དགོས། དེས་རྒྱ་ནག་ལ་བརྡ་ལན་ཞིག་སྤྲོད་པ་ཁོ་ན་མ་ཡིན་པར། དེ་ལས་གལ་ཆེ་
བར་བོད་ཕྱི་ནང་གཉིས་ཀྱི་བོད་མིའི་ཁྲིམས་མཐུན་གྱི་སྐུ་ཚབ་མཚོན་པའི་བོད་གཞུང་གི་སྒྲིག་
འཛུགས་ཞིག་དང་ལྷན་དུ་ཕུགས་རྒྱང་རིང་པོའི་འབྲེལ་བ་བཟོ་ཆེད་ཀྱང་རེད།
བོད་མིའི་ལས་འགུལ་གྱི་འགོ་ཁྲིད་ཚོ་ངོས་འཛིན་བྱེད་པ། ཕྱི་རྒྱལ་རྒྱབ་སྐྱོར་བ་ཚོས་བོད་
མིའི་རང་དབང་འཐབ་རྩོད་ལ་བློས་གཏོང་ཆེ་ཤོས་བྱེད་མཁན་ཚོར་ངོས་འཛིན་བྱས་པའི་སྒོ་
ནས་རྒྱབ་སྐྱོར་བྱེད་ཐུབ། འགྲོ་བ་མིའི་ཐོབ་ཐང་གི་སྒྲིག་འཛུགས་དང་ཚོགས་སྡེ་མ་ཟད།
གཞུང་འབྲེལ་སྒྲིག་འཛུགས་ཁག་གིས་ཀྱང། གཟེངས་རྟགས་དང་། ཆེ་མཐོང་། གཟེངས་སྟོད་
བཅས་བརྒྱུད་དེ། བོད་ཀྱི་ཆབ་སྲིད་བཙོན་པ་དང་། རྩོམ་པ་པོ། རོལ་དབྱངས་མཁན། འགོ་ཁྲིད་
སོགས་ལ་ངོས་འཛིན་གནང་དགོས། ཕྱི་ལོ་༢༠༡༣ ལོར་ཨ་རིའི་ཕྱི་སྲིད་ལྷན་ཁང་གིས། པེ་
ཅིང་དུ་བཞུགས་པའི་བོད་རིགས་རྩོམ་པ་པོ་དང་ལས་འགུལ་བ་འོད་ཟེར་ལ། རྒྱལ་སྤྱིའི་བུད་
མེད་ཀྱི་སྙིང་སྟོབས་ཅེས་པའི་གཟེངས་རྟགས་སྤྱད་དེ། བྱ་བ་འདིའི་ཐད་ལ་མིག་ལྟོས་བཟང་པོ་
ཞིག་བཤམས་ཡོད། ཕྱི་ལོ་༢༠༡༤ ལོར་ཨོ་སོ་ལོ་རང་དབང་གླེང་སྟེགས་ཀྱིས་ཝཁ་ལབ་ཧ་
ཝལ་རྒྱལ་སྤྱིའི་བྱ་དགའ་དེ་བོད་ཀྱི་ཆབ་སྲིད་བཙོན་པ་དོན་གྲུབ་དབང་ཆེན་ལ་སྤྲད་པ་རེད།
མཚོན་རྟགས་རང་བཞིན་གྱི་རྣམ་འགྱུར་འདི་དག་གིས། པེ་ཅིང་གི་ཁོང་ཁྲོ་ལས་སྐྱོབ་པའི་
ཐབས་ལམ་ཞིག་དང༌། སྐབས་རེ་བཙོན་ཁང་ནང་དུ་ཉེས་རྡུང་ཉུང་བ་ཡོང་རྒྱུའི་མཚོན། བོད་
ནང་གི་བོད་མིའི་ལས་འགུལ་བ་དང་འགོག་རྒོལ་གྱི་འགོ་ཁྲིད་ཚོའི་གནས་སྟངས་བཟང་
གཏོང་གི་ཡོད། ཆེས་མངོན་གསལ་ཅན་གྱི་རྒྱལ་སྤྱིའི་གདུང་སེམས་མཉམ་སྐྱེད་ཀྱི་ལས་
འགུལ་འདི་དག་གིས། ལས་འགུལ་གྱི་སྣེ་ཁྲིད་མཁན་གྱི་བོད་མི་འདི་དག་ལ། འཐབ་རྩོད་མུ་
མཐུད་པའི་ཆེད་དུ་དབུགས་བྱིན་རྔུབ་ཀྱི་གོ་ཡུལ་ཆེ་བ་དང་། གཟུགས་སེམས་འཚོ་ཐུབ་པའི་
གོ་སྐབས་བཟང་བ་སྤྲོད་ཀྱི་ཡོད།
བོད་ཀྱི་འཐབ་རྩོད་སྐོར་གྱི་བགྲོ་གླེང་དེ་རང་ཐག་རང་གཅོད་དང་། མི་སེར་སྤེལ་ཡུལ་ལམ་
ལུགས་མེད་པ་བཟོ་རྒྱུའི་ཐོག་ཏུ་སྤོ་དགོས། བགྲོ་གླེང་དེ་ཁ་ཡོད་ལག་ཡོད་ཀྱི་བྱེད་ལས་དངོས་
སུ་སྤེལ་བ་དང་གཅིག་མཚུངས་མིན་ཡང༌། དང་པོ་དེས་གོ་རྟོགས་སྤེལ་བའི་སྒོ་ནས་གཉིས་པ་
དེ་ཡོང་བ་བཟོ་ཡི་ཡོད། རྒྱུ་མཚན་དེ་ལ་བརྟེན་ནས་ཕྱི་རྒྱལ་གྱི་སྲིད་གཞུང་དང༌། གྲོས་ཚོགས།
སྒྲིག་འཛུགས་དེ་དག་གིས་བོད་ཀྱི་གནད་དོན་དེ་རང་ཐག་རང་གཅོད་དང་། མི་སེར་སྤེལ་བའི་
ལམ་ལུགས་མེད་པར་བཟོ་རྒྱུའི་སྐད་བརྡ་ཞིག་གི་ནང་དུ་སྐྱར་བཟོ་བྱེད་དགོས། ད་ཡོད་ཀྱི་བགྲོ་
གླེང་གིས་བོད་དེ་འགྲོ་བ་མིའི་ཐོབ་ཐང་དང༌། ལེགས་བྱང་སྲུང་སྐྱོབ། ཆོས་དད་རང་དབང་
བཅས་ཀྱི་དཀའ་ངལ་ཞིག་ཡིན་པར་བསྟན་ཡོད་པས། དེས་གྲོས་བསྡུར་དང་། གནད་དོན་ཐོག་
གི་ལས་འགུལ་གྱི་རྒྱ་ཁྱོན་དེ་ཧ་ཅང་ཉུང་དུ་བཏང་ཡོད། བོད་ཀྱི་དཀའ་རྙོག་དེ་རང་ཐག་རང་
གཅོད་དམ། མི་སེར་སྤེལ་བའི་ལམ་ལུགས་མེད་པར་བཟོ་བའི་ཆེད་དུ་སྐྱར་བཟོ་བྱས་པ་དེས།
གླེང་སྟེགས་ཚང་མའི་ནང་གནད་དོན་དེའི་ཐོག་ལ་རྒྱ་ཆེ་བའི་བགྲོ་གླེང་མང་བ་ཡོང་ཐུབ་པ་དང་།
རྒྱ་ནག་རང་སྲུང་གི་ངོ་བོར་བཅུག་སྟེ་རང་དབང་ཅན་གྱི་རྒྱལ་ཁབ་ཚོར་སྟོབས་ཤུགས་ཀྱི་གོ་
གནས་ཞིག་གི་སྟེང་ནས་རྒྱ་ནག་དང་མཉམ་དུ་འབྲེལ་བ་བྱེད་དུ་འཇུག་གི་རེད། ཕྱི་རྒྱལ་གྲོས་
ཚོགས་ཁག་ནས་གང་ཐུབ་ཅི་ཐུབ་ཀྱིས། བོད་དེ་ལོ་རྒྱུས་ཀྱི་ཐོག་ནས་རང་བཙན་ལྡན་པའི་
རྒྱལ་ཁབ་ཅིག་ཡིན་པའི་ཁྲིམས་གཞི་གཏན་འབེབས་བྱེད་དགོས། གཅིག་ནས་བོད་དེ་འདས་
པའི་སྐབས་སུ་རང་བཙན་རྒྱལ་ཁབ་ཡིན་པ་དེ་བོད་མི་མང་པོ་དང༌། ཁྱད་པར་དུ་མི་རབས་
གཞོན་པ་ཚོ་ལ་ལྟོས་ན་ལྟ་གྲུབ་ཀྱི་གནད་དོན་ཞིག་རེད། དེ་བས་གལ་ཆེ་བ་ཞིག་ནི། བྱུང་
རབས་ཀྱི་ཐད་ནས་བོད་ཀྱི་མངའ་དབང་ཐོག་ལ་ཨུ་ཚུགས་བྱས་པ་དེས། རྒྱ་ནག་དབང་འཛིན་
པ་དང་མཉམ་དུ་ཡོང་སྲིད་པའི་གྲོས་མོལ་ལ་འགོ་འཛུགས་ཀྱི་གནད་དོན་ཤུགས་ཆེ་ཞིག་བཟོ་
བ་དང༌། གནད་དོན་གཞན་གྱི་ཐོག་ལའང་གྲོས་བསྡུར་བྱེད་རྒྱུའི་གོ་ས་གང་ཐུབ་ཆེ་རུ་གཏོང་
ངེས།
ཉེས་ཆད་འགེལ་བ།
གྲོས་ཚོགས་ཁག་གིས་བོད་མིའི་ཐོག་ཏུ་ཁྲིམས་མཐུན་མིན་པའི་ཉེས་ཆད་གཏོང་བར་ཐད་
ཀར་འགན་འཁུར་ཡོད་པའི། རྒྱ་ནག་གི་ཆབ་སྲིད་དང་དམག་དཔུང་གི་དཔོན་པོ་བྱེ་བྲག་པ་
དམིགས་འབེན་དུ་བྱས་ཏེ། ཉེས་ཆད་གཏོང་བར་སྐུལ་བའི་ཁྲིམས་གཞི་གཏན་འབེབས་བྱེད་
ཐུབ། རྒྱ་ནག་གི་དཔོན་རིགས་མཐོ་གྲས་རྣམས་འདི་གྲའི་ཉེས་སྲོལ་ལས་ཁྲིམས་ཐོག་གི་སྲུང་
སྐྱོབ་ཡོད་ངེས་ཀྱང་། ཐག་གཅོད་དང་ལག་བསྟར་བྱེད་མཁན་གྱི་དཔོན་རིགས་འབྲིང་བ་རྣམས་
ལ། ཐོངས་མཆན་མི་སྤྲོད་པ་དང་གསོག་དངུལ་བཀག་སྡོམ་བྱེད་པའི་ཉེས་ཆད་འགེལ་ཐུབ།
དཔེར་ན། ཨ་རིས་འགོ་འཁྲིད་དེ་འབར་མའི་དྲག་པོའི་སྲིད་གཞུང་གི་ཐད་དུ། དམག་སྤྱི་ཚོ་ནུབ་
ཕྱོགས་སུ་འགྲུལ་སྐྱོད་དང་། རྒྱལ་སྤྱིའི་མ་ཤེར་ཁྲོམ་རར་མ་རྩ་འཇོག་མི་ཆོག་པའི་ཉེས་ཆད་
བཀལ་བ་ལྟ་བུ་རེད། རྒྱ་ནག་དེ་འབར་མ་མིན་པ་དངོས་འབྲས་རེད་ལ། རྒྱ་ནག་གི་མཐོ་རིམ་མི་
སྣའི་ཐོག་ཏུ་ཉེས་ཆད་འདི་ཡོང་རྒྱུ་དཀའ་ཡང་། འདིས་སྲིད་གཞུང་ཁག་གིས། བོད་ནང་གི་བོད་
མིའི་འགྲོ་བ་མིའི་ཐོབ་ཐང་རྡོག་རོལ་གཏོང་བར། ཐད་ཀར་འགན་འཁུར་ཡོད་པའི་ས་གནས་
དང་། ལྗོངས་ཀྱི་ཞི་དྲག་དཔོན་རིགས་ཚོའི་ཐོ་གཞུང་ནག་པོ་བཟོ་བ་དང་། དཔར་སྐྲུན་བྱེད་པར་
འགོག་རྐྱེན་ཡོད་མི་དགོས། རྒྱ་ནག་གི་འབྲིང་རིམ་དཔོན་རིགས་ཚོ་དམིགས་འབེན་དུ་བཟུང་
བའི་ཉེས་ཆད་འགེལ་རྒྱུ་དེ་ཡོང་མི་སྲིད་པ་མ་རེད། དོན་དངོས་སུ་༢༠༡༤ ནང༌། ཨ་རིའི་གྲོས་
ཚོགས་འཐུས་མི་ཇིམ་མེ ཁ་གྷོ་ཝརྣ་དང་། ཇོ་སེབ་པིཟླ་གཉིས་ཀྱིས་༼བོད་དུ་སྐྱོད་རྒྱུ་འདྲ་
མཉམ་༽ གྱི་ཁྲིམས་གཞི་ཞིག་གྲོས་ཚོགས་ནང་ངོ་སྤྲོད་བྱས་ཡོད། དེའི་ནང་དུ་བོད་ཀྱི་ས་ཁུལ་
ཁག་ཏུ་འགྲུལ་སྐྱོད་བྱེད་པར་བཀག་འགོག་དང་། སྟངས་འཛིན་གྱི་དམ་དྲག་སྲིད་བྱུས་ལག་
བསྟར་བྱེད་མཁན་གྱི་རྒྱའི་དཔོན་རིགས་ཚོས། ཇི་སྲིད་ཨ་རིའི་འགྲུལ་པ་ཚོ་བོད་ནང་སྐྱོད་རྒྱུ་
བཀག་འགོག་བྱེད་པའི་འདྲ་མཉམ་མིན་པའི་སྒྲིག་སྲོལ་དེ་མེད་པར་མ་བཟོས་ཀྱི་བར་དུ་རྒྱའི་
དཔོན་རིགས་ཚོ་ཨ་རིའི་ནང་དུ་ཡོང་མི་ཆོག་པ་འཁོད་ཡོད།
རྒྱ་ནག་གི་ཧ་ཅང་ཚོར་སྐྱེན་པའི་རྣམ་འགྱུར་སྣང་མེད་གཏོང་རྒྱུ། ཕྱི་རྒྱལ་གྱི་སྲིད་གཞུང་
དང་སྒྲིག་འཛུགས་ཚོས། རྒྱ་ནག་གིས་ཧ་ཅང་ཚོར་སྐྱེན་པའི་ཐབས་བྱུས་དེ་ཕྱི་འབྲེལ་སྲིད་
བྱུས་ཀྱི་གོ་མཚོན་ལྟ་བུར་བེད་སྤྱོད་གཏོང་གི་ཡོད་པ་དེ་ཤེས་དགོས། འདས་པའི་བཅུ་ཕྲག་
གཉིས་ཀྱི་ནང་དུ་རྒྱ་ནག་གི་འགོ་ཁྲིད་ཚོས། བོད་ཀྱི་ཐོག་ལ་ཕྱི་རྒྱལ་རྒྱབ་སྐྱོར་གྱི་རྟགས་
མཚན་ཆུང་ཙམ་དང༌། སྐབས་རེ་རྒྱབ་སྐྱོར་གྱི་རང་བཞིན་དེ་འགྲོ་བ་མིའི་བདེ་རྩ་ཁོ་ན་ཡིན་
ཀྱང་། ཁོང་ཁྲོ་དང་ཕོག་ཐུག་བྱུང་བའི་རྣམ་འགྱུར་རྒྱུན་ཆད་མེད་པར་བསྟན་ཡོད། རྒྱ་ནག་གིས་
དུས་རྒྱུན་དུ་བོད་མིའི་འགྲོ་བ་མིའི་ཐོབ་ཐང་ལ་རྒྱབ་སྐྱོར་བྱེད་པའི་བསྒྲགས་གཏམ་དེ་དག་
གིས་རྒྱ་ནག་མི་མང་གི་སེམས་ཚོར་ལ་ཕོག་ཐུག་གཏོང་གི་འདུག་ཅེས་ཤོད་ཀྱི་ཡོད། སྟབས་
ཉེས་པ་ཞིག་ལ། རང་དབང་ལུང་པའི་ནང་གི་སྲིད་དོན་པ་མང་པོས། རྒྱ་མིའི་བསམ་ཚུལ་
བཞིན་ངོ་ཚ་ཕབ་མི་དགོས་པའི་གནས་སྟངས་དེ་ཁས་བླངས་ཏེ། རྒྱ་ནག་དཔོན་རིགས་ཚོ་ཕྱི་
རྒྱལ་འགྲུལ་སྐྱོད་སྐབས་སུ། ཁོང་ཚོར་ངོ་ཚ་ཁ་སྐྱེངས་ཡོང་རྒྱུའི་གནས་སྟངས་ལས་སྐྱོབ་
ཐབས་ཀྱི་འབད་རྩོལ་ཡང་ཚད་ལས་བརྒལ་ཏེ་བྱེད་ཀྱི་ཡོད། དོན་དངོས་སུ། རྒྱ་ནག་གི་འགོ་
ཁྲིད་ཚོས་ཧ་ཅང་ཚོར་སྐྱེན་པའི་ཐབས་བྱུས་འདི་ཤེས་བཞིན་དུ་སྐྱེད་བཅུག་སྟེ། གཞན་གྱི་སྐྱོན་
བརྗོད་འགོག་ཐབས་དང༌། རང་དབང་མང་གཙོའི་རྒྱལ་ཁབ་ཁག་གི་རང་དབང་འགོག་པའི་
ཐབས་སུ་གོ་མཚོན་ལྟ་བུར་བེད་སྤྱོད་གཏོང་བཞིན་ཡོད། དེས་ན། བོད་ལ་རོགས་སྐྱོར་བྱེད་
མཁན་ཕྱིའི་རྒྱབ་སྐྱོར་བ་ཚོས། རྒྱ་ནག་གི་བྱིས་པ་ཁྲོ་བ་ལྟ་བུའི་སྡིགས་ར་སྟོང་པ་དེ་སྣང་མེད་
གཏོང་རྒྱུ་ངེས་པར་ཤེས་པའི་སྒོ་ནས། བོད་ཀྱི་གནད་དོན་དེ་གོ་ལའི་མང་ཚོགས་དང་། རྒྱལ་
ནང་གི་བློ་ཡུལ་ནས་མེད་པར་བཟོ་རྒྱུའི་འབད་བརྩོན་ཆེད། པེ་ཅིང་ལ་ཧ་ཅང་ཚོར་སྐྱེན་པའི་
གནས་བབ་རྫུན་མ་དེ་ལག་ཆའི་ཚུལ་དུ་བེད་སྤྱོད་གཏོང་དུ་འཇུག་རྒྱུ་མེད།
བོད་མིའི་འགོ་ཁྲིད་ཀྱིས་གང་གནང་ཐུབ།
བགྲོ་གླེང་སྟངས་འཛིན། བོད་མིའི་འགོ་ཁྲིད་ཀྱི་ལམ་ལྷོངས་ཆེ་ཤོས་དེ་ཧ་ལམ་བརྒྱ་ཕྲག་
ཕྱེད་ཀྱི་རིང་ལ་གོ་ལའི་བརྒྱུད་ལམ་དང༌། མཁས་པའི་གླེང་སྟེགས། མང་ཚོགས་ཀྱི་སྡིངས་ཆ་
བཅས་ཀྱི་ཐོག་ཏུ་བོད་ཐོག་བགྲོ་གླེང་ལ་བཟོ་ལྟ་བཟོ་ཐུབ་པ་དེ་ཆགས་ཡོད། ཡིན་ན་ཡང་། ཉེ་
བའི་བཅུ་ཕྲག་དེའི་ནང་དུ་རྒྱ་ནག་སྲིད་གཞུང་གིས། བོད་དང་འབྲེལ་བའི་བགྲོ་གླེང་ཐོག་སྟངས་
འཛིན་བྱེད་རྒྱུར། རྒྱལ་སྤྱི་དང་རྒྱལ་ནང་གི་ཆབ་སྲིད་དབང་ཆའི་ཚོགས་ཁང་དང་། མཁས་
པའི་མདུན་ས། དེ་བཞིན་བརྒྱུད་ལམ་གྱི་འཁོར་རྒྱ་ཚང་མའི་ནང་དུ་མང་ཚོགས་འབྲེལ་མཐུད་
ཀྱི་ལས་འགུལ་ཤུགས་ཆེ་ཞིག་སྤེལ་ཡོད། ལས་འགུལ་འདིའི་ཐོག་ཏུ་རྒྱ་ནག་གིས་མ་རྩ་
བླུགས་པའི་རྐྱེན་གྱིས། བོད་སྐོར་གྱི་བགྲོ་གླེང་ཚང་མའི་གོ་ཡུལ་དེ་ཆབ་སྲིད་གླེང་སྟེགས་དང་།
སློབ་གསོའི་སྒྲིག་འཛུགས། གསར་འགྱུར་གྱི་སྒྲིག་འཛུགས་བཅས་སྣ་ཚོགས་ཀྱི་ནང་དུ་ཞེ་
དྲགས་ཉུང་དུ་ཕྱིན་ཡོད། པེ་ཅིང་གི་བཀས་བཀོད་ཀྱི་འོག་ཏུ་ཚད་ཅན་གྱི་བགྲོ་གླེང་གང་བྱུང་བ་
དེ་ཚོ་ཡང་ཤས་ཆེ་བ་རྒྱ་ནག་གི་ཕྱོགས་གཏོགས་རེད།
བོད་མིའི་འགོ་ཁྲིད་ཀྱིས་བོད་ཐོག་བགྲོ་གླེང་དེ་སྐྱར་གསོ་ཐུབ་པར་ཕུགས་རྒྱང་རིང་བའི
འཆར་གཞི་ངེས་པར་དུ་བཟོ་དགོས། དེའི་ཆེད་དུ་གཙུག་ལག་སློབ་གྲྭ་མང་པོའི་ནང་མཐོ་རིམ་
སློབ་གཉེར་བྱེད་བཞིན་པའི་བོད་པ་དང་། བོད་ཀྱི་ཕྱོགས་གཏོགས་ཀྱི་མཁས་པ་ཚོར་སློབ་ཡོན་
སྤྲོད་པ་དང་། བོད་རིགས་གཞོན་སྐྱེས་ཚོ་ལུང་པ་གཞན་གྱི་ཡུལ་མི་བཟོས་ཏེ། ལུང་པ་དེ་དང་
དེའི་ས་གནས་དང་རྒྱལ་ཡོངས་ཀྱི་ཁྲིམས་བཟོ་དང་། འཛིན་སྐྱོང་གི་ལས་ཀྱི་སྣེ་མོར་སླེབས་
ཐབས་བྱེད་པ། དེ་བཞིན་གསར་འགྱུར་བརྒྱུད་ལམ་པའི་ཆེད་ལས་འདེམས་སུ་འཇུག་པ་
བཅས་ཀྱི་སྐུལ་མ་བྱེད་དགོས། ནུབ་ཕྱོགས་སུ་གནས་སྤོས་བྱས་པའི་ང་ཚོའི་མི་རབས་ཀྱི་བོད་
མི་བློ་རིག་བཀྲ་ཤོས་མང་པོས་ཉེན་ཁ་ཆུང་བའི་ཆེད་ལས་འཕྲོད་བསྟེན་གྱི་རིགས་བདམས་
ཡོད། ནད་པར་བལྟ་སྐྱོང་བྱེད་རྒྱུ་དེ་ཆེད་ལས་ཁག་གི་ནང་ནས་བཟང་ཤོས་ཤིག་རེད་དེ། བོད་
མིའི་འགོ་ཁྲིད་ཀྱིས་བོད་ཀྱི་མི་རབས་གཞོན་པ་རྣམས་ལ། དཔེར་ན། ཚོང་དང༌། ཆབ་སྲིད།
གསར་འགྱུར་རིག་པ། སློབ་གསོ། ཁྲིམས་སོགས་ཁ་གསབ་དགོས་པའི་ཆེད་ལས་དང་། ལས་
སྣེ་འདྲ་མིན་མང་པོའི་ནང་དུ་ཞུགས་པར་ཁ་ཡོད་ལག་ཡོད་ཀྱིས་སྐུལ་མ་བྱེད་རྒྱུ་དེ་གལ་ཆེན་
པོ་རེད། ཆབ་སྲིད་པ་དང་། ཞུ་གཏུགས་པ། རྩོམ་པ་པོ། མཁས་པ། སྒྱུ་རྩལ་པ་བཅས་ནི་བོད་
ཐོག་མང་ཚོགས་ཀྱི་བསམ་ཚུལ་དང༌། བགྲོ་གླེང་ལ་ཤུགས་རྐྱེན་སྤྲོད་ཐུབ་མཁན་གྱི་རིརིགས་
ཡིན་པས། དོན་གནད་ཀྱི་ཐོག་ལ་ལས་འགུལ་ཤུགས་ཆེར་གཏོང་བ་དང་འགྱུར་བ་གཏོང་ཐུབ་
ཀྱི་ཡོད།
མཐུན་ཕྱོགས་རྣམས་བྱ་བ་ལ་སྐུལ་བ། བོད་མི་ཚོ་ལ་མཐུན་ཕྱོགས་པ་དང་མཐུན་ཕྱོགས་
སུ་འགྱུར་རུང་བ་མང་པོ་ཡོད་པར་ཐེ་ཚོམ་མེད། དྲི་བ་ནི། བོད་མིའི་འགོ་ཁྲིད་ཀྱིས་མཐུན་
ཕྱོགས་པ་རྣམས་ལས་ལ་སྐུལ་ཏེ་ཁོང་ཚོའི་ནུས་པ་དེ་དག་ཇི་ལྟར་བཀོལ་སྤྱོད་བྱེད་མིན་དེ་
རེད། ཕྱི་རྒྱལ་གྲོས་ཚོགས་ནང་གི་གྲོགས་པོ་ཚོ་དང་། ཚོང་ལས་ཀྱི་སྡེ་ཚན། སྒྱུ་རྩལ་དང་སྤྲོ་
སྐྱིད་ཀྱི་སྒྲིག་འཛུགས། གོ་ལའི་ནང་གི་ནང་པའི་ཆོས་ཚོགས་ཁག་བཅས་རྒྱབ་སྐྱོར་གྱི་ཚོགས་
སྡེ་རེ་རེ་ནས་བོད་དོན་འཐབ་རྩོད་ཀྱི་ཐོག་ལ་མཐུན་འགྱུར་མི་འདྲ་བ་རེ་བྱེད་ཐུབ། དཔེར་ན།ཉི་
ཧོང་ནང་གི་ཛན་ཀོ་ཇི་ལྷ་ཁང་གིས་༢༠༠༨ ལོར་བོད་ཐོག་ལངས་ཕྱོགས་གཅིག་བཟུང་སྟེ། པེ་
ཅིང་ཁ་སྐྱེངས་དགོས་པའི་རྒྱུ། རྒྱ་ནག་ཨོ་ལིམ་པི ཁ་དཔལ་འབར་གྱི་མགྲོན་བདག་མ་བྱས་པ་
དེས། གལ་ཏེ་བོད་མི་ཚོར་བེད་སྤྱོད་བྱེད་པའི་འདོད་པ་ཡོད་ན། ནང་པའི་ཚོགས་སྡེ་ཁག་གིས་
བོད་ལ་རྒྱབ་སྐྱོར་བྱེད་ཐུབ་པའི་ནུས་མཐུ་ཇི་ཡོད་འཁྱུག་ཙམ་བསྟན་པ་རེད། བོད་མིའི་འགོ་
ཁྲིད་ཀྱིས་ནང་པའི་འདོད་ཆུང་ཆོག་ཤེས་ཀྱི་བསམ་ཚུལ་དེས། མཐུན་ཕྱོགས་པ་དང་གྲོགས་པོ་
ཚོ་ནས་ཐོབ་ངེས་པའི་རྒྱབ་སྐྱོར་གྱི་རིགས་དེ་འགོག་ཏུ་འཇུག་རྒྱུ་མེད། ཉུང་མཐའ་དེ་ཞུས་
པས་མང་མཐའ་དེ་སུ་ལའང་ཐོབ་མེད། བོད་མི་ཚོས་གྲོས་ཚོགས་འཐུས་མི་རྣམས་ནས་བློ་
སྟོབས་ཆེ་བའི་བསྒྲགས་གཏམ་དང་། སྲིད་གཞུང་ཁག་ནས་ཤུགས་ཆེ་བའི་ལག་བསྟར། འགྲོ་
བ་མིའི་ཐོབ་ཐང་གི་ཚོགས་སྡེ་ཁག་ནས་བོད་དོན་ཆེད་ལས་འགུལ་མང་བ་སྤེལ་དགོས་པའི་རེ་
སྐུལ་བྱེད་དགོས། བོད་མིའི་འཐབ་རྩོད་ཀྱི་ནུས་ཤུགས་རྣམས་ཀྱི་ནང་ནས་ཆེ་ཤོས་གཅིག་ནི་
ཆིག་སྟོང་དགུ་བརྒྱ་བརྒྱད་ཅུ་དང་དགུ་བཅུའི་ནང་དུ་བྱུང་བའི་གཞི་རིམ་མང་ཚོགས་ཀྱི་བོད་
དོན་རྒྱབ་སྐྱོར་ཚོགས་སྡེ་ཁག་རེད། ད་ཆ་མང་པོ་ཞིག་དཔལ་འབྱོར་གྱི་དཀའ་ངལ་དང་ངྷ་རམ་
ས་ནས་་སྣང་མེད་བྱས་པའི་རྐྱེན་གྱིས་འཇའ་ཡལ་ནས་མེད། བོད་མིའི་འགོ་ཁྲིད་ཀྱིས་གལ་ཆེ་
བའི་ཚོགས་སྡེ་འདི་སྐྱར་གསོ་ངེས་པར་དུ་བྱེད་དགོས། གང་གིས་ཅེས་ན། ཁོང་ཚོས་རིག་
རྩལ་དང༌། བརྩོན་འགྲུས། འབྲེལ་ཐག་བཅས་ནི་བོད་མིའི་འཐབ་རྩོད་ཀྱི་དགོས་ངེས་ཅན་གྱི་ཆ་
ཤས་ཞིག་ཏུ་གྱུར་ཡོད།
མང་ཚོགས་སྐུལ་སློང་། བོད་མིའི་འགོ་ཁྲིད་ཀྱིས་བོད་ནང་གི་བོད་མིའི་སྤྱི་ཚོགས་ཀྱི་ནུས་
སྟོབས་གོང་འཕེལ་གཏོང་བ་དང་། པེ་ཅིང་གི་ལུགས་མཐུན་དབང་ཆ་ཉམས་རྒུད་དུ་གཏོང་བར་
དམིགས་པའི་ཐབས་བྱུས་ལྡན་པའི་སྒོ་ནས་བཟོས་པའི་ལས་འགུལ་ཁག་གི་ནང་དུ་ཆ་ཤས་
ལེན་པར་བོད་གཞིས་བྱེས་གཉིས་ཀའི་མང་ཚོགས་ལ་སྐུལ་སློང་བྱེད་པར་འགན་འཁུར་རྐང་
བཞེས་གནང་དགོས། དྷ་རམ་ས་ལས་རྒྱ་ནག་གིས་བོད་ལ་གཉའ་གནོན་བྱེད་པའི་ཆབ་སྲིད་
དང་དཔལ་འབྱོར་གྱི་གོང་ཚད་སྤར་བའི་ཆེད་དུ་དང་། དེ་བཞིན་བོད་དེ་རྒྱ་ནག་གིས་འཛིན་
སྐྱོང་བྱེད་དཀའ་བ་དང་། བོད་མིས་སྟངས་འཛིན་བྱེད་བདེ་བ་བཟོ་ཕྱིར། ཉེན་ཚབས་ཆུང་ལ་
ཤུགས་རྐྱེན་ཆེ་བའི་འཚེ་མེད་ཞི་བའི་འཐབ་རྩལ་གྱི་རིགས་བརྒྱ་ཕྲག་བེད་སྤྱོད་བྱེད་པར་
འཆར་གཞི་འདིང་བའི་རམ་འདེགས་བྱེད་ཐུབ། ལས་འགུལ་གྱི་དོན་དུ་བོད་ནང་གི་བོད་མི་
སྐུལ་སློང་བྱེད་པར། མིའི་སྲོག་ལ་ཉེན་ཁ་བཟོ་མི་ཕོད་པའི་དྷ་རམ་ས་ལའི་བཟང་སྤྱོད་ཅན་གྱི་
གནང་ཕྱོགས་དེ། མངོན་པར་བསྟོད་འོས་པ་དང་བསམ་ཤེས་ཐུབ་པ་ཞིག་རེད། འོན་ཀྱང་ཉན་
མི་འདོད་པའི་བདེན་པ་དེ་ནི། བོད་ནང་གི་བོད་མིས་མཉམ་ཞུགས་བྱས་པའི་འཆར་གཞི་ལྡན་
ལ། གཞི་རིམ་མང་ཚོགས་ཀྱི་སྡེབ་ལངས་དེ་ཁོ་ན་ཕལ་ཆེར། བོད་མི་ཚོ་འུ་ཐུག་ཐབས་ཟད་ཀྱི་
ལས་འགུལ་ལས་སྐྱབས་ཏེ། རེ་བའི་ཕྱོགས་སུ་དཀྲི་བ་དང༌། མི་ཚེ་དོན་ལྡན་གྱི་སྒོ་ནས་རྒྱའི་
དབང་སྒྱུར་ལ་ཁ་གཏད་གཅོག་པའི་ལམ་ཁ་ཉག་གཅིག་དེ་རེད། གཞི་རིམ་མང་ཚོགས་སྐུལ་
སློང་དང༌། རྩོད་རྙོག་འཕེལ་རྒྱས་སུ་གཏོང་བ་དེས་བོད་རྒྱ་འབྲེལ་མོལ་ལ་གནོད་ཀྱི་ཡོད་པའི་
བསམ་ཚུལ་དེ། ད་ཆ་ལྷ་སྒྲུང་ལྟ་བུར་གོད་ཆག་ཅན་གྱི་གོ་བ་ལོག་སྒྲུབ་གཙང་མ་ཡིན་པ་ཤེས་
དགོས། དོན་དངོས་ལ། མང་ཚོགས་སྐུལ་སློང་ཤུགས་ཆེ་བྱེད་པ་དང༌། བོད་མིའི་སྤྱི་ཚོགས་
རང་གི་སྒྲིག་འཛུགས་ཤུགས་ཆེ་རུ་གཏོང་བ། འཚེ་མེད་ཞི་བའི་གནོན་ཤུགས་འཕེལ་རྒྱས་
གཏོང་བ་བཅས་ནི། རྒྱ་ནག་དང་ལྷན་དུ་དོན་དམ་གྱི་གྲོས་མོལ་ཡོང་ཆེད་བོད་གཞུང་ལ་ཡོད་
པའི་འདེགས་འཇའ་ངོ་མ་རྣམས་རེད།
ཁྲིམས་ཐོག་ནས་གོ་སྐབས་འཚོལ་བ། བོད་ཀྱི་གནད་དོན་སེལ་མ་ཐུབ་པའི་མཉམ་འབྲེལ་
རྒྱལ་ཚོགས་ཀྱིས་མཐོར་འདེགས་བྱས་པའི་སྐྱོན་ཆའམ། རྒྱལ་སྤྱིའི་ཁྲིམས་ཀྱི་ཞན་ཆ་དེར་
དུས་རྒྱུན་ང་ཚོས་ཡང་ཡང་སྨོད་པ་དེར་རྒྱུ་མཚན་མེད་པ་མ་རེད། ཡིན་ན་ཡང་། བོད་མིའི་
འགོ་ཁྲིད་ཀྱིས་རིག་རྩལ་ལྡན་པའི་སྒོ་ནས་བེད་སྤྱོད་བྱེད་ཐུབ་པའི་ཁྲིམས་ཀྱི་ལག་ཆ་དང་ལམ་
ལུགས་གཞན་ཡང་ཡོད། འདིའི་ཐད་ལ་དཔེ་མཚོན་ཡག་ཤོས་དེ་ནི། སི་པེན་གྱི་ནང་དུ་བོད་
པའི་དགེ་འདུན་པ་ཞིག་གིས། སི་པེན་གྱི་ཁྲིམས་རྩོད་པ་ཞིག་གི་རོགས་རམ་འོག་ཏུ། རྒྱ་ནག་
གི་དཔོན་རིགས་ཟུར་པ་ཚོའི་ཐད་དུ་འགྲོ་བ་མིའི་རིགས་ལ་བཤུ་གཞོག་བྱས་པའི་ནག་ཉེས་
བསྐལ་ཏེ་ཁྲིམས་གཏུགས་བྱས་ཡོད། ཕྱི་ལོ་༢༠༡༣ ནང་དུ་སི་པེན་རྒྱལ་ཡོངས་ཁྲིམས་ཁང་
ནས། ཅེང་ཛེ་མིན་ཐེ་བའི་རྒྱ་ནག་གི་དཔོན་རིགས་ཟུར་པ་ལྔ་ལ་འཛིན་བཟུང་དགོས་པའི་
བཀའ་རྩ་བཏང་སྟེ། ཁྲིམས་ལ་མཁས་པའི་གང་ཟག་མང་པོ་ཧོན་ཐོར་དགོས་པ་བཟོས་ཡོད།
རྗེས་སུ་ཆབ་སྲིད་ཀྱི་གནོན་ཤུགས་འོག་ཏུ་སི་པེན་གྱིས་ཁྲིམས་ཐོག་ནས་དཔྱད་ཞིབ་བྱེད་རྒྱུ་
དེ་མཚམས་བཞག་པ་རེད་དེ། རྒྱ་ནག་གི་འགོ་ཁྲིད་མཐོ་ཤོས་རྣམས་ཀྱི་ཐད་དུ་བོད་ནང་མི་
རིགས་རྩ་མེད་བཟོས་པའི་ཁྲིམས་གཏུགས་ཞེས་བྷི་བྷི་སི་ཡིས་འགྲེལ་བརྗོད་བྱས་པ་དེ་ནི་རྒྱ་
ནག་ལ་ངོ་ཚ་ཁ་སྐྱེངས་ཆེན་པོ་བྱུང་ཡོད། ལག་ལེན་གྱི་ཐོག་ནས་ཀུན་ཁྱབ་ཁྲིམས་དོན་གྱི་
འཁོར་རྒྱ་དེ་ཆུང་ཆུང་ཡིན་ཀྱང་། རྒྱ་ཆེ་རུ་འགྲོ་བ་དང་ལྷན་དུ་ཡོ་རོབ་སྤྱི་མཐུན་དང་། ལེ་ཊིན་
ཨ་མི་རི་ཀའི་ནང་གི་རྒྱལ་ཁབ་མང་པོས་ལྟ་གྲུབ་དེ་ལག་ལེན་དུ་འགེལ་གྱི་ཡོད། པེ་ཅིང་ཁོང་
ཁྲོ་ལངས་པའི་ཞེད་སྣང་གིས་ཁྲིམས་གཏུགས་འདི་རིགས་མི་བྱེད་པའི་ཚབ་ཏུ། བོད་མིའི་འགོ་
ཁྲིད་ཀྱིས་བོད་མི་མང་ལ་དྲང་བདེན་ཡོ་སྲང་ཡོང་བའི་ཆེད་དུ། རྒྱལ་སྤྱིའི་ནང་གི་བོད་དོན་རྒྱབ་
སྐྱོར་ཚོགས་སྡེ་ཁག་ལ་ཁྲིམས་ཐོག་ནས་གོ་ཡུལ་འཚོལ་བར་སྐུལ་ལྕག་ངེས་པར་དུ་བྱེད་
དགོས།
གོང་འཁོད་ཀྱི་བསམ་ཚུལ་འདི་དག་བོད་མི་འགོ་ཁྲིད་དང་། ཕྱིའི་རྒྱབ་སྐྱོར་བ་ཚོས། བོད་
དོན་འཐབ་རྩོད་ལ་སྨན་པའི་བྱ་བ་གང་བྱེད་ཐུབ་པ་ཡོངས་སུ་ཚང་བའི་ཐོ་གཞུང་ཞིག་རྩ་བ་
ནས་མིན། འདི་ནི་དྷ་རམ་ས་ལ་དང་ཕྱི་རྒྱལ་མཐུན་གྲོགས་ཚོས། བོད་རང་དབང་གི་འཐབ་རྩོད་
དེ་མདུན་སྐྱོད་ཐུབ་པ་དང༌། པེ་ཅིང་གིས་གོ་ཤེས་ཉན་ཤེས་བྱེད་པར་གནོན་ཤུགས་སྤོར་བའི་
ཕན་ནུས་ལྡན་པའི་སྲིད་བྱུས་དང་། ལས་རིམ་ལག་བསྟར་གནང་བདེ་བའི་ཆེད་གསལ་
འདེབས་ཞུས་པའི་ལས་འགུལ་གྱི་ཐོ་གཞུང་མདོར་བསྡུས་ཙམ་ཞིག་ཡིན།། །།